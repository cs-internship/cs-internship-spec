# پست‌نویسی و پست‌گذاری در شبکه‌های اجتماعی


## مقدمه
رشد سریع فناوری و گسترش صنعت نرم‌افزار، شیوه‌های استخدام و همکاری و فعالیت در این حوزه را دگرگون کرده است. دیگر تنها داشتن مهارت‌های فنی کافی نیست؛ سازمان‌ها به دنبال نیروهایی هستند که بتوانند دانش خود را به‌خوبی عرضه کنند، ارتباطات مؤثر برقرار سازند و در شبکه‌های اجتماعی حرفه‌ای حضوری فعال داشته باشند.  
این تغییر رویکرد باعث شده است که مسیر یادگیری و آماده‌سازی مهندسان نرم‌افزار نیز متحول شود. برنامه‌ی CS Internship علاوه بر آموزش مهارت‌های تخصصی، بر توانمندسازی افراد برای حضور هدفمند در شبکه‌های اجتماعی کاری و حرفه‌ای تمرکز دارد.

## مخاطب
مخاطب این مستند، اینترن‌های برنامه‌ی CS Internship هستند که در جریان پیشبرد استپ‌های آموزشی خود ملزم به انتشار پست در شبکه‌های اجتماعی حرفه‌ای مانند LinkedIn، X و کلاب‌های تلگرامی دوره‌ها هستند.

## معرفی موضوع
در دنیای امروز، ورود به صنعت نرم‌افزار تنها به دانش فنی وابسته نیست؛ بلکه توانایی ایجاد ارتباطات حرفه‌ای و ارائه‌ی دستاوردها در بسترهای اجتماعی نیز نقشی حیاتی ایفا می‌کند. به همین دلیل، حضور فعال و هدفمند در شبکه‌های اجتماعی حرفه‌ای همچون LinkedIn و X به یکی از مهارت‌های کلیدی برای مهندسان نرم‌افزار تبدیل شده است.  
برنامه‌ی CS Internship با درک این ضرورت، ساختاری مشخص برای فعالیت در شبکه‌های اجتماعی طراحی کرده تا زمینه‌ی یادگیری و تمرین این مهارت فراهم شود. در ادامه چارچوب این فعالیت‌ها و اهمیت آن‌ها را در مسیر یادگیری و توسعه شبکه حرفه‌ای اینترن‌ها تشریح خواهد شد.

## شرح جزئیات
هدف برنامه CS Internship آن است که شرکت‌کنندگان در این برنامه مهارت‌های پیشرفته برای استخدام و خلق ارزش در تیم‌های حرفه‌ای مهندسی نرم‌افزار را به دست آورند. یکی از مهارت‌های لازم برای استخدام شدن در صنعت نرم‌افزار، مهارت فعالیت در شبکه‌های اجتماعی «حرفه‌ای» مانند LinkedIn و X است.

برای کسب یک شناخت مناسب از متقاضیان استخدام، سازمان‌ها در ایران و جهان دیگر تنها به بررسی رزومه‌های دریافت شده اکتفا نمی‌کنند. کارفرمایان با رصد و بررسی فعالیت متقاضیان در شبکه‌های اجتماعی حرفه‌ای نیز ایشان را ارزیابی می‌کنند. منظور از شبکه‌های اجتماعی حرفه‌ای، شبکه‌هایی است که عموماً برای طرح مسائل مربوط به کار و حرفه افراد استفاده می‌شود. مهم‌ترین این شبکه‌ها، شبکه‌های لینکدین و X هستند. افرادی که حضور فعال و پیوسته در این شبکه‌های اجتماعی دارند و از آن برای تعامل با دیگران برای موضوعات کاری استفاده می‌کنند، می‌توانند با استقبال بیشتری از سوی کارفرمایان مواجه شوند. علت این امر آن است که بررسی سابقه فعالیت افراد در شبکه‌های اجتماعی به سازمان‌ها اجازه می‌دهد که به شناخت بهتری از ایشان دستیابی پیدا کنند.

از سوی دیگر، اکثر سازمان‌ها دوست دارند که نیروهای ایشان با فعالیت مثبت در شبکه‌های اجتماعی و اشاره به سازمانی که در آن کار می‌کنند، به توسعه برند سازمان خود کمک کنند. این سازمان‌ها همواره به دنبال جذب نیروهای قوی هستند و می‌دانند که فعالیت مثبت کارکنان حاضر آن‌ها در شبکه‌های اجتماعی می‌تواند نقش مهمی در جذب نیروهای جدید ایفا کند.

حقیقت آن است که اتکای سازمان‌ها به شبکه‌های اجتماعی حرفه‌ای تا حدی پیش رفته است که بسیاری از سازمان‌ها برای پیدا کردن نیروهای جدید، به جای درج آگهی‌‎های استخدام، اقدام به جستجو در شبکه‌های اجتماعی و بررسی پروفایل افراد می‌کنند. مهندسین نرم‌افزاری که حضور فعالی در این شبکه‌ها دارند گاهاً بدون اینکه اقدام به درخواست مصاحبه کرده باشند از طریق برخی از سازمان‌ها دعوت به مصاحبه می‌شوند.

همچنین، حضور فعال یک مهندس نرم‌افزار در شبکه‌های اجتماعی حرفه‌ای می‌تواند این حس را به سازمان‌ها القاء کند که اگر این فرد در جریان کار به مشکلات پیچیده‌ای برخورد کرد، خواهد توانست با تکیه بر آشنایان خود در این شبکه‌ها، ایده‌های مختلفی برای حل آن مشکلات پیدا کند. مهندسین نرم‌افزار امروزی دیگر تنهایی و به صورت ایسوله کار نمی‌کنند، بلکه از طریق تعامل با مهندسین نرم‌افزار دیگر در شبکه‌های اجتماعی خود، به همدیگر در حل چالش‌های فنی کمک می‌کنند.

اینترن‌های  CS Internship، به موازات فعالیت‌های خود در برنامه، به طور منظم در مورد دستاوردها و نحوه پیشرفت خود، در شبکه‌های لینکدین، ایکس و تلگرام پست منتشر می‌کنند. انتشار منظم این پست‌ها، علاوه بر شکل‌ دادن و گسترش شبکه حرفه‌ای ایشان، تأثیر مستقیمی بر کیفیت فرآیند یادگیری ایشان نیز دارد. هنگام مطالعه و انجام تسک‌های برنامه، اینترن همواره  به این فکر می‌کند که دستاورد او از این تمرین‌ها چیست و چه چیزی را یاد گرفته است تا بتواند براساس آن پست‌هایی مناسب و با کیفیت منتشر کند.

انتشار پست در هر یک از بسترهای لینکدین، ایکس و تلگرام، هدف و رویکرد متفاوتی دارد:

**لینکدین:** بستری کاملاً حرفه‌ای و کاری است. اینترن‌ها در این شبکه پست‌هایی با محتوای فنی منتشر می‌کنند؛ شامل آموخته‌های تخصصی و چالش‌های فنی که با آن مواجه شده‌اند.

**ایکس (توییتر سابق):** شبکه‌ای پرکاربرد با تنوع بالای محتواست. اینترن‌ها در این فضا از مشاهدات، کشفیات، احساسات و حس‌های فردی (نه فنی) که شخص در حین مطالعه و انجام تسک‌ها تجربه می‌کند،‌ پست می‌گذارد.

**تلگرام:** برای هر یک از دوره‌های برنامه CS Internship، مانند C#, Web, ML ، یک گروه تلگرام خاص در تلگرام وجود دارد که به آن «کلاب» آن دوره گفته می‌شود. این کلاب‌ها محلی برای تعامل مستقیم اینترن‌ها و منتورهای فنی دوره مربوطه فراهم می‌کنند و به اینترن‌ها فرصت می‌دهند که با هم‌دوره‌ای‌های خود ارتباط بگیرند، پرسش‌هایشان را مطرح کنند و از تجربه‌های یکدیگر بهره‌مند شوند. همچنین اینترن‌ها با انتشار پست در کلاب، دیگر اعضای برنامه را از روند پیشرفت خود مطلع می‌سازند.

اینترن‌های برنامه مطابق رویکردهای تعیین‌شده، به‌صورت منظم در هر سه شبکه اجتماعی معرفی‌شده فعالیت می‌کنند. پست‌هایی که در طول دوره توسط اینترن‌ها منتشر می‌شود، دارای ساختار و قالب مشخصی است که در ادامه به‌طور کامل تشریح خواهد شد.

### دستورالعمل و ساختار پست‌ها در برنامه
اینترن‌ها در برنامه CS Internship، **در حین فعالیت و پیش بردن استپ‌های خود** موظف هستند که حداقل سه پست در مورد هر تسک (Task) یا مورد مطالعاتی (Study Item) موجود در استپ‌ها منتشر کنند که یکی در Linkedin، یکی در شبکه X  و یکی در کلاب تلگرامی مخصوص دوره خود خواهد بود.  
با توجه به مهارتی که اینترن‌ها با پست‌گذاری در شبکه‌های اجتماعی حین فعالیت در برنامه کسب ‌می‌کنند، کاملا طبیعی است که هر چه اینترن پست‌های بیشتری منتشر کند مهارت اون در این زمینه بیشتر و شبکه حرفه‌ای ایشان بزرگتر و قوی‌تر خواهد شد.

هر پست، فارغ از بستر انتشار (لینکدین، ایکس یا کلاب تلگرام)، باید شامل هشتگ‌های زیر باشد:

#cs_internship  
#course_name (مانند: #web، #csharp، #machine_learning)  
#stepX (مانند: #step1، #step2 و ...)

 در شبکه لینکدین، علاوه بر هشتگ‌های فوق، لازم است لینک صفحه معرفی برنامه نیز در انتهای پست درج شود. این الزام صرفاً برای پست‌های لینکدین است. درج این لینک موجب می‌شود مخاطبان بتوانند به‌سادگی با ماهیت و جزئیات برنامه آشنا شوند.  
 [لینک صفحه معرفی برنامه CS Internship](https://virgool.io/cs-internship/cs-internship-k3j2hx4wgvga)

## آموزش‌دهنده‌ها
تمامی اعضای تیم منتوری، در هر سطحی، می‌توانند در انتقال محتوای این مستند نقش داشته باشند و در صورت نیاز، پرسش‌های خوانندگان را پاسخ دهند و ابهامات آنان را برطرف کنند.

## نحوه آموزش
روند آموزش به این صورت است که ابتدا آموزش‌گیرنده باید این مستند را به‌طور کامل مطالعه کند. سپس در یک جلسه آموزشی، پرسش‌های او پاسخ داده می‌شود تا ابهامات او برطرف گردد. در صورت نیاز، ابزارها و نرم‌افزارهای لازم نیز آموزش داده خواهند شد.

## واژه‌نامه
اینترن  
استپ  
تسک  
مورد مطالعاتی (study item)  
