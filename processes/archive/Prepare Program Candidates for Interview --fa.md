# آماده کردن کاندیداهای ورود به برنامه CS Internship برای مصاحبه

## مقدمه

کسانی که کاندیداهای ورود به دوره‌‌های برنامه CS Internship هستند، پس از انجام یک مصاحبه توسط برگزارکنندگان برنامه، وارد دوره‌ موردنظر خود می‌شوند. مصاحبه‌ها به صورت ریموت (از راه دور) و توسط نرم‌افزارهای مشخص شده، انجام می‌شود. به همین علّت، هماهنگی جلسه آنلاین و آماده شدن کاندیداها برای حضور در آن، مهم است. کاندیدای ورود به برنامه CS Internship، به یک کارآموزمنتور معرفی می‌شود و کارآموزمنتور از آن پس، مسئول آماده سازی او برای مصاحبه خواهد بود. شما در ادامه‌ی این مستند در بخش معرفی موضوع، با لزوم آماده کردن کاندیداها برای ورود به برنامه CS Internship، آشنا خواهید شد و در بخش شرح جزئیات، نحوه آماده کردن آن‌ها به طور مبسوط توضیح داده شده است و به این مورد پرداخته خواهد شد که در صورت مراجعه‌ دوباره‌ یک کاندیدا پس از حضور قبلی او در برنامه، چه فرآیندهایی باید طی شوند.

## مخاطب

این مستند برای کارآموزهایی که وارد دوره آموزشی «کارآموزمنتوری» شده‌اند فراهم شده است. چرا که مسئولیت آماده کردن متقاضیان ورود به دوره‌های برنامه CS Internship برای جلسات مصاحبه برعهده کارآموزمنتورها می‌باشد. این مستند برای هر یک از اعضای برنامه CS Internship، که نیاز دارند اطّلاعاتی را درباره فرآیند «آماده کردن کاندیداهای ورود به برنامه CS Internship برای مصاحبه» کسب کنند نیز مفید خواهد بود.

## معرفی موضوع

کاندیداهای ورود به دوره‌های برنامه CS Internship، برای ورود به برنامه مصاحبه می‌شوند و در صورت قبولی، وارد دوره‌ها خواهند شد. زیرا لازم است با قوانین برنامه آشنا شوند، انتظارات برنامه را از خود متوجه شوند و در آخر نیز از آن‌ها تعهّد گرفته شود. بنابراین کاندیداها باید برای حضور در این جلسه، آماده باشند. بخشی از این آمادگی، درباره‌ اطّلاعات و قوانین برنامه است که کاندیداها لازم است از آن‌ها مطّلع شوند. این کار زمینه‌ای را برای تصمیم‌گیری نهایی آن‌ها مبنی بر ادامه‌ی حضور در برنامه فراهم می‌کند. بخش دیگر، مربوط به زمانیست که لازم است کاندیداها برای حضور در جلسه آنلاین آماده باشند؛ چرا که این مصاحبه به صورت از راه دور (Remote) و آنلاین برگزار می‌شود. آن‌ها برای این کار باید نرم‌افزار لازم را برای ایجاد امکان ارتباط آنلاین، نصب و امتحان کنند. جزئیات ایجاد این آمادگی‌ها در بخش بعد شرح داده شده است.

## شرح جزئیات

هر کارآموزمنتور ظرفیت مشخصی برای گرفتن کارآموز دارد. اگر کاندیدایی برای ورود به برنامه وجود داشته باشد و یک کارآموزمنتور برای داشتن کارآموز جدید ظرفیت داشته باشد، کاندیدا به کارآموزمنتور معرفی و مرتبط می‌شود. از آن زمان به بعد کارآموزمنتور وظیفه دارد که کاندیدا را برای ورود به برنامه آماده کند. کارآموزمنتور ابتدا باید بررسی کند که این کاندیدا پیشینه‌ای در برنامه داشته است یا خیر؛ زیرا افرادی هستند که قبلاً در دوره‌ای شرکت کرده‌اند اما از آن انصراف داده‌اند یا توسط برنامه حذف شده‌اند. کارآموزمنتور می‌تواند به طور مستقیم از کاندیدا سؤال کند که آیا قبلاً در دوره‌ای حضور داشته است یا خیر. در صورتی که قبلاً در برنامه شرکت کرده باشد باید پیشینه‌ او بررسی شود. هر فردی که در دوره‌ای از برنامه شرکت کرده باشد فایلی حاوی رکورد مطالعات و عملکردش در دوره، برای او ایجاد شده است. این فایل اصطلاحاً پروفایل (Profile) نام دارد. پروفایل هر شخص با عنوان نام خود شخص، در قسمتی از نرم افزار «OneNote» مربوط به همان دوره در قسمت «Drop» قرار دارد. با بررسی پیشینه کاندیدا، تشخیص داده می‌شود که این کاندیدا به چه علّت دوره‌ی قبلی را ترک کرده است. با توجه به پیشینه‌ کاندیدا، فرآیند ورود او به دوره متفاوت خواهد بود.

| دلیل ترک دوره‌ قبلی | فرآیند ورود مجدّد به دوره |
| --- | --- |
| نقض قوانین دوره و حذف از طرف برنامه | پرابلم چک (Problem Check) |
| انصراف از دوره | آنبوردینگ (Onboarding) |
| رد شدن از مصاحبه در دوره‌ قبلی | مصاحبه |

کارآموزمنتور پس از بررسی این پیشینه، باید نتیجه را با افرادی که مصاحبه را برگزار می‌کنند در میان بگذارد. در صورتی که کاندیدا قبلاً به دلیل نقض قوانین برنامه حذف شده باشد، فرآیند آماده کردن او توسط کارآموزمنتور مشابه جلسه‌ مصاحبه خواهد بود که در این مستند توضیح داده شده است.

کارآموزمنتور، برای آماده کردن کاندیدای ورود به برنامه موارد زیر را باید انجام دهد که هر کدام به صورت جداگانه توضیح داده شده‌اند:

- **معرفی خود به عنوان کارآموزمنتور:** کارآموزمنتور طی تماسی تلفنی خود را به عنوان کارآموزمنتور آینده‌ آن کاندیدا معرفی کرده و این مسأله را شفاف می‌کند طوری که کاندیدا آگاه شود که از این به بعد با چه کسی در ارتباط خواهد بود.
- **توضیح درباره‌ی برنامه:** ابتدا لازم است کارآموزمنتور از کاندیداها بپرسد که چه اطلاعاتی راجع به برنامه دارند. در صورتی که اطلاعات آن‌ها ناقص یا ناکافی بود باید به طور کامل، شرایط آن را توضیح داده و ابهامات و اشتباهات کاندیدا را تصحیح کند. در زیر سه مورد از اطلاعاتی را می‌بینید که باید ضرورتاً راجع به برنامه، به کاندیداها داده شوند:

1. برنامه خودآموز است و منتورها وظیفه‌ی آموزش به کارآموزها را ندارند.
2. اولویت برنامه، آموزش مهارت‌های نرم و کار تیمی است.
3. هر کسی که قوانین برنامه را نقض کند، از برنامه حذف خواهد شد.

- **آموزش نرم افزارهای مورد نیاز:** جلسه مصاحبه، همانند تمام جلسات برنامه، در نرم افزار «Microsoft Teams» برگزار می‌شود. تا قبل از روز مصاحبه، لازم است که کاندیدای ورود به برنامه این نرم‌افزار را نصب کرده باشد. اگر متقاضی ورود به برنامه برای نصب و راه‌اندازی این نرم‌افزار مشکلی داشته باشد، کارآموزمنتور باید او را راهنمایی کرده و در نصب آن کمک کند. کارآموزمنتور موظّف است که یک‌ بار تا قبل از روز مصاحبه، این نرم‌افزار را با کاندیدای ورود به برنامه تست کند تا اگر مشکلی در اجرا و ورود به جلسه از طرف کاندیدا وجود داشته باشد، آن را رفع کند. همچنین باید پانزده دقیقه قبل از جلسه‌ی مصاحبه یک تست دیگر نیز انجام شود تا مشکلی برای شروع جلسه‌ مصاحبه وجود نداشته باشد. کارآموزمنتور باید در مورد نحوه‌ بیصدا کردن (Mute) و از حالت بیصدا خارج کردن (Unmute)، در این نرم‌افزار یا نحوه‌ی روشن کردن ویدیو و موارد مشابه، این را آموزش دهد. پیش‌بینی شده است که اگر به هر دلیلی، برگزاری جلسه در نرم‌افزار «Microsoft Teams»، با مشکل مواجه شود، این جلسه در اسکایپ برگزار شود. به همین دلیل، نیاز است که تا قبل از روز برگزاری مصاحبه، کارآموزمنتور، آیدی اسکایپ کاندیدا را گرفته و در اختیار برگزارکنندگان جلسه قرار دهد. مشابه نرم‌افزار مایکروسافت تیمز، کارآموزمنتور باید یک تماس به صورت تستی، در اسکایپ با کاندیدا داشته باشد تا در صورت وجود مشکلی در برقراری ارتباط یا صدا، این موارد را رفع نماید.

## آموزش‌دهنده‌ها

افرادی می‌توانند این مستند را آموزش دهند که پیش از این چنین مسئولیتی را به عهده داشته‌اند. پس تمامی کارآموزمنتورها، دستیارمنتورها و منتورها توانایی آموزش این مستند را دارند.

## نحوه آموزش

آموزش‌دهنده، ابتدا باید اطمینان حاصل کند که فردی که قرار است آموزش ببیند، این مستند را از قبل مطالعه کرده باشد. در غیر اینصورت، آموزش‌دهنده باید از او بخواهد که مستند را به طور کامل مطالعه کند و سؤالات خود را جمع‌آوری نماید. پس از اینکه فرد، این مستند را مطالعه کرد آموزش‌دهنده باید جلسه‌ای را برای رفع سؤالات و ابهامات او ترتیب داده و از اینکه این مستند را کامل متوجه شده است، اطمینان حاصل کند. اگر در این مستند، به ابزار یا نرم‌افزار خاصی اشاره شده است، آموزش‌دهنده می‌تواند در صورت نیاز، در جلسه، نحوه‌ استفاده از این ابزارها را آموزش دهد.

## واژه‌نامه

- **پروفایل (Profile):** فایلی است که برای هر کارآموز پس از ورود به برنامه ایجاد شده و حاوی اطلاعات او و رکورد عملکرد او در دوره‌ای که شرکت کرده است.
- **پرابلم‌ چک (Problem Check):** جلسه‌ای است که توسط منتورها و با حضور کارآموز برگزار می‌شود. این جلسه، زمانی برگزار می‌شود که کارآموز اصل «Integrity» که به معنای تمامیّت در عمل به تعهّد و قول داده شده است، نقض کرده باشد و تشخیص داده شده باشد که ادامه‌ دوره برای او ممکن نیست. در این جلسه، مشکلات پیش‌آمده توسط کارآموزمنتور بررسی شده و درباره‌ چگونگی ادامه‌ دوره برای او یا حذف او از دوره صحبت می‌شود.
- **آنبوردینگ (Onboarding):** فردی که به تازگی وارد فرآیند جدیدی شده است و باید کار جدیدی را با گروه جدیدی آغاز کند، به اصطلاح باید آنبورد شود. به این معنی که فرآیند‌ها، قوانین و مکانیزم‌های مربوط به کار جدید به او توضیح داده می‌شود.
- **اینتگریتی (Integrity):** این واژه در فارسی به «تمامیّت» ترجمه شده است. در برنامه CS Internship اصل «Integrity»، یکی از اصول مهم برنامه محسوب می‌شود که تمام افراد در این برنامه به آن پایبند هستند.
- این اصل شامل سه بند می‌باشد:

1. هر شخص باید به هر حرفی که می‌زند، عمل کند.
2. در صورتی که شخص متوجه شد که نمی‌تواند به حرفش عمل کند، باید به افرادی که به هر نحوی این مساله به آن‌ها ارتباط پیدا می‌کند، اطلاع بدهد.
3. همچنین در صورتی که شخص به حرف خود عمل نکرد باید تمام خسارت‌های ناشی از آن را جبران کند.
