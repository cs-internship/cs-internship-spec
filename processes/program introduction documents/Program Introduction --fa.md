# سی‌اس اینترنشیپ چه برنامه‌ای است؟

سی‌اس اینترنشیپ (CS Internship) یک برنامه کاملا رایگان و ریموت است که هدف آن آماده‌سازی کارآموزان برای ورود به بازار کار و کار کردن در تیم‌های حرفه‌ای و ریموت است. تمرکز این برنامه بر روی آموزش مهارت‌هایی است که برای کار کردن با **«تیم‌های ریموت و حرفه‌ای»** و **«خلق ارزش در شرکت‌های بزرگ»** مورد نیاز است.

از آنجایی که مهارت‌های نرم نقش بسیار مهمی در موفقیت یا شکست یک تیم نرم‌افزاری دارد، تمرکز اصلی ما در این برنامه، آموزش مهارت‌های نرم است. مهارت‌های نرم، مثل مهارت **قول دادن**، **سوال کردن**، **جواب دادن**، **به اشتراک گذاشتن اطلاعات**، **کمک کردن به دیگران**، **حل مسئله** و بسیاری مهارت دیگر که آموزش آنها در حین کارآموزی و بر اساس کارهایی که برای کارآموزان طراحی می‌شوند اتفاق می‌افتد.

برنامه در حال حاضر شامل سه دوره‌ با عناوین «وب»، «سی‌شارپ» و «یادگیری ماشین» است. کارآموزان در این دوره‌ها علاوه بر یادگیری دانش فنی، مهارت‌های نرم را در یک محیط حرفه‌ای و واقعی تجربه می‌کنند.

از آنجایی که همه کارآموزان در دوره‌های خود دستاوردها و احساسات خود را در لینکدین و توییتر با هشتگ [#cs_internship](https://www.linkedin.com/feed/hashtag/csAbRinternship/) به اشتراک می‌گذارند، می‌توانید پست‌های آنها را در این شبکه‌ها ببینید تا بیشتر با حال و هوای کاری ما آشنا شوید.

> [پست‌های کارآموزان در لینکدین](https://www.linkedin.com/feed/hashtag/csAbRinternship/)  
> [پست‌های کارآموزان در توییتر](https://twitter.com/hashtag/cs_internship)

مهم‌ترین ارزشی که ما در این برنامه روی آن کار می‌کنیم، **«تمامیت»** یا **«Integrity»** است؛ اصلی که پایه‌ای برای موفقیت فردی و تیمی است.

## نحوه آموزش

در این برنامه هیچ چیزی به شما تدریس نمی‌شود! در برنامه منتور‌هایی در نقش‌های مختلف وجود دارند که کارآموزان می‌توانند از آنها در پیشبرد مطالب راهنمایی بگیرند. اساسا مهم‌ترین ویژگی این برنامه وجود منتورهایی است که **تصمیم گرفتند داوطلبانه به کارآموزان جدید کمک کنند**. در این برنامه شما خودتان مسئول یادگیری خودتان هستید و ما در این مسیر در کنارتان هستیم. برای هر دوره، قدم‌های دقیقی تعریف شده‌است که مسیر یادگیری مهارت‌های فنی را به شما نشان می‌دهد. برای مثال، دوره برنامه‌نویسی «سی‌شارپ» شامل ۱۱ قدم است، یعنی مطالب فنی این دوره در ۱۱ قدم تقسیم شده است.

پس از گذراندن همه قدم‌ها، کارآموز وارد یک **دوره عملی ۶ ماهه** می‌شود. در این ۶ ماه با یک تیم حرفه‌ای و کاملا ریموت که در حال انجام یک پروژه واقعی و لایو هستند کار می‌کند تا تجربه کار با افراد حرفه‌ای و معماری نرم‌افزارهای پیشرفته را در محیطی با دیسیپلین بسیار بالا تجربه کند.

## ‌یک قدم شامل چیست؟

هر قدم (Step) شامل منابعی است که باید مطالعه شوند و کارهایی که باید انجام شوند. منابع ممکن است یک فصل از یک کتاب مشخص، یک مقاله، بلاگ و یا یک ویدئوی آموزشی باشد. کارها هم ممکن است شامل موارد مختلفی باشد. مواردی مانند **نوشتن یک تکه کد**، **گرفتن یک بج خاص در Stack Overflow** و یا آموزش **تایپ ۱۰ انگشتی** باشد. همه منابع به زبان انگلیسی هستند، پس یا باید با خواندن متون انگلیسی راحت باشید، یا تصمیم جدی داشته باشید که در حین این دوره این مهارت خود را تقویت کنید.

در پایان یک قدم، کارآموز یه ارائه آنلاین ۲۰ دقیقه‌ای از دستاوردها و آموخته‌های خود در پلتفرم لینکدین برگزار خواهند کرد.

## یک قدم چگونه گذرانده می‌شود؟

محتوای یک قدم توسط منتور مشخص کارآموز به کارآموز تحویل داده می‌شود. پس از آن، کارآموز ۲۴ ساعت وقت دارد تا محتوای آن را بررسی کند و به منتور خود یک قول بدهد. **قول بدهد که تا کی این قدم را تمام می‌کند**. پس از آن مسئولیت یادگیری کل آن قدم با کارآموز است و در این مسیر می‌تواند از کمک منتورهای برنامه استفاده کند. ما روی قول کارآموز حساب می‌کنیم و این **حرف او بسیار برایمان مهم است**. بنابراین هر زمان کارآموز متوجه شد که نمی‌تواند به قول خود عمل کند باید همان زمان به منتور خود اطلاع دهد و قول جدید بدهد. کارآموز همیشه باید دستاوردها و آموخته‌های خود را از طریق شبکه‌های اجتماعی توییتر و لینکدین با هشتگ [#cs_internship](https://www.linkedin.com/feed/hashtag/csAbRinternship/) به اشتراک بگذارد. منتورها اغلب از این طریق در جریان کیفیت کار کارآموزها قرار می‌گیرند.

## پیش‌نیازهای لازم برای ورود به برنامه

از آنجا که این برنامه کاملا ریموت است، افراد برای ورود به آن، به یک کامپیوتر مناسب برای برنامه‌نویسی و یک خط اینترنت که از پهنای باند لازم برای شرکت در جلسات تصویری برخوردار است، نیاز دارند.

پیشینه تحصیلی و کاری افرادی که وارد این برنامه می‌شوند برای ما اهمیت ندارد. آنچه مهم است، انگیزه و تعهد فرد برای خلق آینده‌ای جدید برای خود از طریق فعالیت در صنعت مهندسی نرم‌افزار است. تاکنون گستره متنوعی از افراد، مانند دانشجویان و فارغ‌التحصیلان رشته‌های نرم‌افزار، علوم کامپیوتر یا رشته‌های مربوطه، دانش‌آموزان دبیرستانی، خانم‌های خانه‌دار و افرادی که قصد تغییر شغل داشته‌اند از سراسر ایران یا خارج از ایران در این برنامه شرکت ‌کرده‌اند. با این حال، برای موفقیت در این برنامه، **تجربه قبلی با برنامه‌نویسی** و **آشنایی با زبان انگلیسی** در حد خواندن متون کتاب‌های برنامه‌نویسی و استفاده از ویدیوهای آموزشی مربوطه لازم خواهد بود. عدم برخورداری از این مهارت‌ها جلوی ورود فرد به برنامه را نمی‌گیرد، ولی حجم کار وی برای فارغ‌التحصیل شدن از برنامه را به شدت بالا می‌برد.

## چگونگی ورود به برنامه

برای تصمیم‌گیری درباره ورود به برنامه CS Internship، لازم است اطلاعات کاملی در مورد این برنامه داشته باشید و با آگاهی و تعهد کامل تصمیم بگیرید که می‌خواهید برای پیشرفت و یادگیری در این مسیر زمان و انرژی بگذارید.

برخی از موضوعاتی که لازم است قبل از تصمیم‌گیری نهایی از آن مطلع شوید در ادامه آورده شده:

- اساسا ماهیت وجودی این برنامه چیست؟
- چه هدف و ویژنی را دنبال می‌کند؟
- برنامه چطور بصورت داوطلبانه کار می‌کند؟
- کارآموزان چه مهارت‌ها را کسب می‌کنند؟
- فرایندهای اصلی برنامه چیست؟

برای آشنایی کامل با این موارد، ابتدا باید مراحل معرفی و آشنایی با برنامه را طی کنید. پس از آن، در یک جلسه مصاحبه شرکت خواهید کرد. با گذراندن این مراحل و شرکت در جلسه مصاحبه می‌توانید به‌عنوان یک کارآموز به برنامه ملحق شوید و یادگیری خود را آغاز کنید.

برای شروع کافی است وارد گروه تلگرامی صف برنامه شوید. در این گروه تمام اطلاعات لازم برای آماده شدن و ورود به صف مصاحبه در اختیار شما قرار خواهد گرفت. اگر درباره برنامه یا فرایند مصاحبه سؤالی داشتید، می‌توانید در گروه مطرح کنید. خوشحال می‌شویم بتوانیم راهنماییتان کنیم.

> **توجه:** قبل از ورود به گروه تلگرامی صف، مطمئن شوید اکانت شما username دارد و اگر ندارد آن را تنظیم کنید.  
> [آدرس ورود به گروه صف CS Internship](https://t.me/+t1LXxkD39ulmYmNi)

## کمی بیشتر در مورد برنامه

اگر مشتاقید اطلاعات بیشتر در مورد برنامه و دوره‌های آن (وب و سی‌شارپ و یادگیری ماشین) و محتویات آن بخوانید، جالب است بدانید ما همه این مستندات را به صورت متن‌باز در گیت‌هاب توسعه می‌دهیم و به صورت عمومی این مستندات در گیت‌هاب برنامه قابل دسترس است.

> [آدرس صفحه گیت‌هاب CS Internship](https://github.com/cs-internship/cs-internship-spec)

همچنین تمامی ارائه‌های کارآموزان در پایان هر قدم در کانال یوتیوب برنامه منتشر می‌شود. شما می‌توانید این ارائه‌ها را مشاهده کنید تا با کیفیت کار، دستاوردها، و تجربه‌های کارآموزان در برنامه بیشتر آشنا شوید.

> [آدرس کانال یوتیوب CS Internship](https://www.youtube.com/@csinternship8859/featured)
