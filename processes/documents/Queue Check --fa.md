# وظایف مسئولیت گروه صف

## مقدمه

در برنامه **CS Internship**، افرادی که مایل به شرکت در یکی از دوره‌های برنامه هستند، به‌عنوان «متقاضی» ورود به برنامه شناخته می‌شوند. متقاضیان با عضویت در گروه تلگرامی **صف**، پس از آشنایی با دوره، تا زمان پذیرش در دوره‌ی موردنظر خود، در **صف** مربوطه منتظر می‌مانند.  
صف به فهرست متقاضیان هر دوره گفته می‌شود که در یک گروه تلگرامی عمومی ثبت می‌شود. هرگاه در یکی از دوره‌ها شرایط پذیرش عضو جدید فراهم باشد، اولین نفر از صف آن دوره وارد مرحله **مصاحبه‌ی ورود به برنامه** می‌شود.   
به فردی که در یک اسپرینت، مسئولیت مدیریت گروه صف را بر عهده دارد، **«مسئول گروه صف»** گفته می‌شود. مسئول گروه صف وظیفه‌ی رسیدگی به **سؤالات و درخواست‌های مرتبط با صف** را بر عهده دارد. این درخواست‌ها ممکن است از سوی متقاضیان یا اعضای برنامه مطرح شوند.  
در ادامه‌ی این مستند، تمامی درخواست‌هایی که به مسئول گروه صف ارسال می‌شود، همراه با نحوه‌ی رسیدگی صحیح به آن‌ها و وظایف او توضیح داده شده است.

## مخاطب

با توجه به این‌که مسئولیت صف از وظایف منتورهای برنامه‌ی CS Internship است، مخاطب این مستند تمامی اعضایی هستند که در برنامه، به‌عنوان منتور ایفای نقش می‌کنند. این مستند راهنمایی است برای شخصی که این وظیفه را در طول یک اسپرینت به عهده گرفته است. همچنین، این مستند می‌تواند برای هر یک از اعضای برنامه که نیاز دارند اطلاعاتی درباره‌ی استانداردهای مدیریت صف داشته باشند، مفید باشد.

## معرفی موضوع

لازم است متقاضیان، قبل از ورود به برنامه به طور کامل با **CS Internship** آشنایی داشته باشند. بدین منظور متقاضیان پس از ورود به گروه تلگرامی صف، مراحل آشنایی با برنامه را طی کرده و سپس درخواست مصاحبه می‌دهند. برای مدیریت این گروه تلگرامی، در هر اسپرینت مسئولی با عنوان **مسئول گروه تلگرامی صف** وجود دارد.
مسئول گروه صف در هر اسپرینت وظایف زیر را انجام می‌دهد:

- اطلاع‌رسانی درباره‌ی فرآیندهای معرفی برنامه و پاسخ‌گویی به پرسش‌ها و درخواست‌های مرتبط پیش از ورود متقاضیان به صف،
- راهنمایی و آماده‌سازی افراد برای شرکت در جلسه‌ی مصاحبه (آن‌بوردینگ)،
- بررسی و به‌روزرسانی وضعیت صف‌ها.

## شرح جزئیات

در این بخش به توضیح موردبه‌مورد وظایف مسئول صف می‌پردازیم؛ این وظایف به‌طور کلی به ۵ دسته تقسیم می‌شوند:
  1. اطلاع‌رسانی و هماهنگی برای جلسات معارفه‌ی برنامه و مصاحبه
  2. رسیدگی به پیام‌ها و درخواست‌های گروه صف
  3. مدیریت صف‌ها
  4. انجام فرآیند آن‌بوردینگ متقاضیان برای مصاحبه
  5. ری‌استارت بات خوشامدگو در صورت نیاز

که در ادامه، هر یک از موارد بالا شرح داده می‌شوند.

### ۱. اطلاع‌رسانی و هماهنگی برای جلسات معارفه‌ی برنامه و مصاحبه

افرادی که متقاضی ورود به برنامه هستند، از طریق لینکی که در صفحات مرتبط با برنامه در ویرگول و ... قرار دارد، وارد گروه تلگرامی صف می‌شوند. متقاضیان برای آشنایی بیشتر و کامل‌تر با برنامه، می‌بایست سه مرحله‌ی جلسه‌ی پرسش‌وپاسخ را طی کنند. نحوه‌ی طی کردن این جلسات در پیام پین‌شده‌ی این گروه وجود دارد.  
مسئول گروه صف باید در زودترین زمان ممکن، پیام **«برنامه‌ریزی جلسات هفته‌ی آینده»** را به گروه ارسال کند. بهترین حالت این است که بلافاصله پس از پذیرفتن مسئولیت صف، این پیام را کپی و در گروه ارسال کند. این پیام شامل زمان‌بندی جلسات پرسش‌وپاسخ در اسپرینت آینده می‌باشد. مسئول صف می‌تواند این پیام را در برنامه‌ی [CS Queue Calendar](https://cs-internship.github.io/CS-Queue-Calendar/) مطابق تصویر ۱ با کلیک بر روی **Announcement Message** تهیه کرده و طبق تصویر 2 آن را کپی کند و در گروه صف ارسال کند. 
پس از ارسال پیام در گروه صف، باید آن پیام بدون ارسال نوتیفیکیشن برای اعضا پین شود و در عین حال، پیام اطلاع‌رسانی هفته‌ی گذشته از پین خارج گردد.
برای پین کردن بدون نوتیفیکیشن، روی پیام راست‌کلیک کرده، گزینه‌ی Pin را انتخاب کنید، سپس مطابق تصویر ۳، تیک Notify all members را بردارید و پیام را پین نمایید.


![Screenshot 2025-04-07 151509](https://github.com/user-attachments/assets/2fdaefe5-70ba-437e-be1d-c24816c0b99f)
تصویر ۱




![Screenshot 2025-04-07 151509](https://github.com/user-attachments/assets/767cf225-ce89-40cf-b6c0-69585301ea2a)
تصویر ۲





![Screenshot 2025-04-07 151509](https://github.com/user-attachments/assets/889885b1-7aad-4e41-812d-40fd6b13bc04)

تصویر ۳

همچنین، در این پیام نوشته شده که افراد متقاضی شرکت در جلسات باید به پیام برنامه‌ریزی جلسات ریپلای کرده و مشخص کنند قصد شرکت در کدام‌یک از جلسات برنامه‌ریزی‌شده را دارند. در صورت وجود حداقل یک متقاضی برای هر یک از جلسات برنامه‌ریزی‌شده، مسئول صف بکلاگ مربوط به آن روز را در اسپرینت مربوطه ویرایش کرده و عنوان آن را برای آن جلسه خاص به‌روزرسانی می‌کند.

به‌عنوان‌مثال، بکلاگی که در اسپرینت ۲۷۴ با عنوان کلی وجود دارد، برای جلسه معارفه یک به‌صورت خاص به‌روزرسانی می‌شود:

`Q&A Session for [Intro 1, Intro 2, Intro 3] - Sun - 274` => `Q&A Session for Intro 1 - Sun - 274`

در صورتی که هیچ متقاضی برای شرکت در جلسه‌ای وجود نداشته باشد، عنوان بکلاگ آن جلسه به‌صورت کلی باقی می‌ماند و مدیر جلسه عملیاتی متوجه می‌شود که نیازی به اختصاص تسک‌های بکلاگ نیست و باید آن را پاک کند.

### ۲. رسیدگی به پیام‌ها و درخواست‌های گروه صف

مسئول گروه صف موظف است به تمامی سؤالات و درخواست‌های اعضای **گروه CS Internship - Queue** در طول اسپرینت پاسخ دهد.  
در صورتی که سؤالی مطرح شود که مسئول صف پاسخی برای آن نداشته باشد، لازم است پرسش را در گروه **«CS Internship - Mentors»** مطرح کند و پاسخ را از منتورهای مربوطه دریافت نماید. سپس، نتیجه را به فرد سؤال‌کننده منتقل کند.

#### پیش‌نیاز تعیین یوزرنیم تلگرام برای ورود به گروه صف

یکی از الزامات شرکت متقاضی‌ها در جلسات گروه صف، داشتن یوزرنیم (Username) برای حساب کاربری تلگرام است. این الزام در مرحله پیش از ورود به گروه، یعنی در صفحه ویرگول CS، به‌صورت شفاف اعلام شده است.

پس از ورود متقاضی به گروه صف، بات به‌صورت خودکار پیام خوش‌آمدگویی برای او ارسال می‌کند. در صورتی که متقاضی از پیش دارای یوزرنیم باشد، بات برای او یک کارت در بورد Azure ایجاد می‌کند. این کارت شامل نام، نام خانوادگی و آیدی تلگرام فرد و لینک و تاریخ ورود به گروه بوده و در بوردی با عنوان `Path-Entrance` قرار می‌گیرد. در این بورد، وضعیت متقاضیان قابل رویت هست. در این بورد می‌توان رصد کرد متقاضی‌ها در چه مرحله‌ای هستند، چه مدت در آن مرحله باقی مانده‌اند، و آیا مراحل را به ترتیب طی می‌کنند یا خیر. بنابراین وجود یوزرنیم، برای رصد وضعیت متقاضی در فرآیند ضروری است.

چنانچه متقاضی در زمان ورود به گروه، یوزرنیم برای حساب کاربری خود تعریف نکرده باشد، بات در پیام خوش‌آمدگویی او را مطلع می‌کند که لازم است برای اکانت تلگرام خود یوزرنیم مشخص کند و پس از آن در گروه اطلاع دهد. در این شرایط، تا زمان اطلاع‌رسانی متقاضی، هیچ کارتی در Azure برای وی ایجاد نخواهد شد.

پس از تنظیم یوزرنیم و اعلام آن توسط متقاضی در گروه، مسئول صف می‌بایست با ریپلای به پیام اطلاع‌رسانی متقاضی، دستور زیر را در گروه وارد نماید:

`/add_ID`

با اجرای این دستور، بات کارت مربوط به متقاضی را در Azure ایجاد کرده و از طریق پیام، ادامه‌ی فرآیند را به اطلاع وی می‌رساند.

توجه داشته باشید که دستور فوق تنها توسط ادمین‌های گروه قابل اجرا است.




### ۳. مدیریت صف‌ها

#### **اضافه کردن متقاضی به صف**

متقاضیان پس از گذراندن سه مرحله‌ی جلسات پرسش‌وپاسخ، در صورت علاقه‌مندی به شرکت در برنامه، اعلام می‌کنند که این مراحل را پشت سر گذاشته و درخواست مصاحبه برای کدام دوره را دارد. در این صورت، مسئول صف وظیفه دارد متقاضی را به صف دوره‌ی انتخابی اضافه کند. فرآیند اضافه کردن متقاضی به صف به این صورت است:

۱. **به‌روزرسانی مستندات در نرم‌افزار OneNote**  
   اطلاعات متقاضی، شامل نام و نام خانوادگی، تاریخ اضافه شدن به صف، آیدی تلگرام و توضیحات (در صورت نیاز)، به انتهای جدول موجود در مسیر `Program Courses => [CourseName] => Queue` در OneNote اضافه می‌شود.

۲. **ارسال پیام به‌روزرسانی صف در گروه تلگرامی «CS Internship - Queue»**  
   مسئول گروه صف باید نام متقاضی و آیدی تلگرام او را با استفاده از برنامه‌ی [CS Queue Message Maker](https://cs-internship.github.io/CS-Queue-Message-Maker/) به انتهای پیام صف اضافه کند و به گروه صف ارسال کند. در این پیام، نام متقاضی در کنار سایر متقاضیان، مطابق ترتیب قرارگیری در صف نمایش داده می‌شود. همچنین، باید در پیامی دیگر مشخص گردد که متقاضی نفر چندم صف است و قصد شرکت در کدام دوره را دارد. برای آشنایی با نحوه‌ی استفاده از این برنامه، می‌توانید راهنمای زیر را مطالعه کنید:

   [آموزش کار با CS Queue Message Maker](https://t.me/mentor_world/440)
   

#### **حذف متقاضی از صف**
حالت‌های مختلفی هست که ممکن است لازم باشد یک نفر از پیام صف حذف شود. این‌که مصاحبهٔ او انجام شده و وارد برنامه شده باشد یا خود او انصراف داده باشد و یا ...
در هرکدام از این حالت‌ها کارهای زیر باید انجام شود:

- مسئول گروه صف، شخص را از پیام صف در **گروه CS Internship - Queue** با استفاده از برنامه [CS Queue Message Maker](https://cs-internship.github.io/CS-Queue-Message-Maker/) حذف می‌کند و پیام حاوی صف اصلاح شده را در گروه ارسال می‌کند.
- سپس، در گروه CS Internship - Queue پیامی ارسال می‌کند و علت به‌روزرسانی صف را اعلام می‌کند. مثلاً این‌که فلان مصاحبه برای فلان متقاضی برگزار و وارد برنامه شد یا حالت‌های دیگر که متنی متناسب آن باید نوشته شود.
- اطلاعات متقاضی از جدول مسیر `Program Courses => [CourseName] => Queue` در OneNote حذف می‌شود.

#### **انتقال صف متقاضی**
  اگر متقاضیان در هر زمانی، پیش یا پس از دعوت به مصاحبه، درخواست انتقال از صف دوره‌ای به دورهٔ دیگر داشتند، مسئول صف، مطابق توضیحات بخش [حذف متقاضی از صف](#حذف-متقاضی-از-صف)، شخص را از صف دوره‌ای که در آن حضور دارد حذف و مطابق توضیحات بخش [اضافه‌کردن متقاضی به صف](#اضافه-کردن-متقاضی-به-صف)، شخص را به صف دورهٔ دلخواهش اضافه می‌کند.

### ۴. انجام فرایند آن‌بوردینگ متقاضیان برای مصاحبه

#### **افزودن متقاضی به گروه CS Internship - Interview Onboarding:**  

در صورتی که در یک اسپرینت جلسهٔ مصاحبه‌ای برگزار شود، برنامه‌ریز مصاحبه نام دو متقاضی که می‌توانند در جلسه مصاحبه شرکت کنند را در گروه `CS Internship - Mentors` در تاپیک `Interview` به همراه تاریخ برگزاری جلسه مصاحبه‌شان به مسئول صف اطلاع می‌دهد. پس از آن، مسئول صف مراحل زیر را انجام می‌دهد:

۱. متقاضیان معرفی‌شده را به گروه تلگرامی `CS Internship - Interview Onboarding` اضافه می‌کند و از او می‌خواهد پیام پین شده گروه را مطالعه کند. همچنین در پیامش به متقاضی اعلام می‌کند تاریخ برگزاری جلسه مصاحبه وی در چه تاریخی هست.

۲. پس از اضافه‌کردن متقاضی به گروه آنبوردینگ مصاحبه، در گروه صف پیام می‌گذارد و اعلام می‌کند که نوبت مصاحبهٔ ایشان رسیده و به گروه آنبوردینگ اضافه شده‌اند.

۳. متقاضی حداکثر سه روز فرصت دارد به دو سوال که در پیام پین شده گروه آنبوردینگ آورده شده جواب دهد. پس از دریافت پاسخ متقاضی، مسئول صف باید در تاپیک `interview` نتیجهٔ هر دو سوال را به مسئول مصاحبه اطلاع دهد و او را منشن کند.

#### **پاسخ‌گویی به درخواست متقاضیان در گروه CS Internship - Interview Onboarding:**  
۱. در صورتی که افراد دعوت‌شده به مصاحبه سؤال یا درخواستی در گروه `CS Internship - Interview Onboarding` مطرح کردند، مسئول صف موظف است پاسخ‌گوی سؤالات آن‌ها باشد. همچنین هر درخواستی از سمت متقاضی که به مصاحبه مرتبط باشد، باید از سمت مسئول گروه صف در گروه `CS Internship - Mentors` و در تاپیک `Interview` به برنامه‌ریز مصاحبه منتقل شود.  
     
۲. اگر فردی پس از عضو شدن در گروه `CS Internship - Interview Onboarding` از شرکت در مصاحبه انصراف داد، مسئول صف باید او را از گروه `CS Internship - Interview Onboarding` حذف کند و به برنامه‌ریز مصاحبه این مورد را اطلاع بدهد. سپس طبق توضیحات بخش [حذف متقاضی از صف](#حذف-متقاضی-از-صف)، شخص را از صف حذف کند.  
     
۳. در صورتی که فردی ۳ روز پس از عضو شدن در گروه `CS Internship - Interview Onboarding` به پیام پین‌شده پاسخی نداد، این فرد انصراف‌داده‌شده تلقی می‌شود. نیاز است که مسئول صف این مورد را به برنامه‌ریز مصاحبه اطلاع بدهد و در صورت تأیید برنامه‌ریز مصاحبه، فرد را از گروه `CS Internship - Interview Onboarding` حذف کند. سپس طبق توضیحات بخش [حذف متقاضی از صف](#حذف-متقاضی-از-صف)، شخص را از صف حذف کند.  
### ۵. ری‌استارت بات خوشامدگو در صورت نیاز
در گروه صف، رباتی طراحی شده که پس از ورود اعضا به گروه، این ربات وظیفهٔ خوشامدگویی و ثبت‌نام افراد را به عهده دارد. اگر کسی وارد بات شد اما پیام خوشامدگویی در گروه ارسال نشد، به این معنی است که سروری که بات روی آن میزبانی شده نیاز به ری‌استارت دستی دارد. این اتفاق معمولاً هر سه ماه یک‌بار ممکن است رخ دهد. در چنین شرایطی، مسئول صف باید به لینک زیر مراجعه کند:

[CS Queue Bot](https://cs-queue-bot-mab5.onrender.com/)

اگر پس از باز کردن لینک، در صفحهٔ وب عبارت `Bot is running!` نمایش داده شود، یعنی بات با موفقیت ری‌استارت شده و دوباره می‌تواند پیام‌ها را در گروه ارسال کند.

# آموزش‌دهنده‌ها

تمام منتورهایی که تجربهٔ قبول این مسئولیت را داشته‌اند و برای انجام آن آموزش دیده‌اند، می‌توانند این مستند را آموزش دهند.

# نحوهٔ آموزش

آموزش‌دهنده ابتدا باید اطمینان حاصل کند که فردی که قرار است آموزش ببیند، این مستند را از قبل مطالعه کرده باشد. در غیر این صورت، آموزش‌دهنده باید از او بخواهد که مستند را به‌طور کامل مطالعه کرده و سؤالات خود را جمع‌آوری کند. پس از این‌که فرد این مستند را مطالعه کرد، آموزش‌دهنده باید جلسه‌ای را برای رفع سؤالات و ابهامات او ترتیب داده و با طرح سؤالاتی دربارهٔ گفت‌وگویی که مسئول صف با متقاضیان ورود به برنامه خواهد داشت، اطمینان حاصل کند که مسئول صف به هدف خود از این گفت‌وگوها آگاه است. این نکته اهمیت بالایی دارد با توجه به این‌که مسئول صف یکی از معدود افرادی‌ست که با افراد خارج از برنامهٔ **CS Internship** به‌طور مستقیم ارتباط دارد.

اگر در این مستند، به ابزار یا نرم‌افزار خاصی اشاره شده است، آموزش‌دهنده می‌تواند در صورت نیاز، در جلسه، نحوهٔ استفاده از این ابزارها را آموزش دهد.

# واژه‌نامه

1. **متقاضی:** کسی است که تمایل به شرکت در برنامهٔ CS Internship را دارد. او فارغ از این‌که در صف یا در پیش‌صف قرار گرفته است یا خیر، متقاضی یا `applicant` نامیده می‌شود.
2. **صف:** صف یا `queue` ترتیبی که بر اساس آن، متقاضیان وارد برنامهٔ CS Internship می‌شوند.
3. **اسپرینت:** بازهٔ زمانی بین هر جلسهٔ تصمیم‌گیری عملیاتی تا جلسهٔ بعدی می‌باشد.
