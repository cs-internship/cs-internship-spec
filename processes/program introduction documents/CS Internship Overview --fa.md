# مستند معرفی برنامه CS Internship

برنامه CS Internship مسیری است برای افرادی که به منظور ارتقاء سطح درآمد خود، قصد پیوستن به تیم‌های حرفه‌ای مهندسی نرم‌افزار ایرانی یا خارجی را دارند و نیازمند محیطی برای یادگیری و پرورش دانش فنی و مهارت‌های تعاملی لازم هستند. شرکت‌کنندگان در این برنامه به صورت رایگان مهارت‌های مهندسی نرم‌افزار را در کنار افرادی همچون خود یاد می‌گیرند و به صورت داوطلبانه دانش و تجربه خود را با دیگران به اشتراک می‌گذارند. شرکت در این برنامه احتیاج به انگیزه، نظم، ممارست و تعهد بالا دارد.

## اعلامیه فلسفه وجود
اعلامیه «فلسفه وجود» یا Purpose Statement هر گروه به همه اعلام می‌کند که ماهیت و دلیل شکل گرفتن و وجود آن گروه چیست. اعلامیه فلسفه وجودی CS Internship به شرح ذیل است:

**ما جامعه‌ای از متخصصین فنی هستیم که داوطلبانه مهارت‌های اثرگذاری سازنده و خلق ارزش اقتصادی را در راستای تحقق ویژن و پیش‌برد ماموریت تیم‌ها، شرکت‌ها، سازمان‌ها و جوامعی که عضو آن‌ها هستیم به همدیگر یاد می‌دهیم و از همدیگر یاد می‌گیریم.**

## هدف برنامه

هدف برنامه CS Internship توسعه مهارت‌های فنی و کسب‌وکاری مورد نیاز برای ورود به حرفه مهندسی نرم‌افزار و دستیابی به درآمد بالا در بلندمدت است. این برنامه به طور ویژه برای افرادی طراحی شده است که دانش یا تجربه محدودی در زمینه برنامه‌نویسی دارند.

در کشور ما، صدها هزار نفر زندگی می‌کنند که در صورت برخورداری از مهارت‌های لازم، می‌توانند به تیم‌های حرفه‌ای تولید نرم‌افزار در ایران بپیوندند یا به صورت دورکاری در پروژه‌های بین‌المللی مشارکت کرده و درآمدهای قابل‌توجهی کسب کنند. ما در CS Internship محیطی حرفه‌ای فراهم می‌کنیم تا این افراد بتوانند با گذراندن یک دوره آموزشی عملی و هدفمند رایگان، در کوتاه‌ترین زمان ممکن، به عنوان برنامه‌نویسان Junior (مبتدی) وارد تیم‌های حرفه‌ای مهندسی نرم‌افزار شوند.

## خدمت داوطلبانه

همه ما در برنامه CS Internship به صورت داوطلبانه کار می‌کنیم.

اینجا هیچ کس نه یک ریال پول از کسی دریافت می‌کند و نه یک ریال پول به کسی می‌پردازد. به افرادی که برای یادگیری اصول مهندسی نرم‌افزار وارد برنامه می‌شوند، «اینتِرن» (intern یا کارآموز) گفته می‌شود. در طول برنامه، یک سری داوطلب با عنوان «منتور» در کنار اینترن‌ها حرکت می‌کنند تا ایشان را در عبور از دشواری‌های فرآیندهای یادگیری همراهی کنند. منتورها و شرکت‌کنندگان در برنامه با اختصاص وقت و دانش خود به صورت داوطلبانه، بستری را فراهم می‌کنند که افراد بتوانند با یادگیری و انتقال دانش و تجربه، تأثیری ماندگار بر خود و جامعه بگذارند.

اینترن‌های جدید، چند هفته فرصت دارند تا به نقطه‌ای برسند که بتوانند تصمیم بگیرند آیا این برنامه برای ایشان مناسب است یا خیر. از آن نقطه به بعد، در صورتی که اینترن‌ها تصمیم گرفتند برنامه را ادامه دهند، به جای پرداخت‌های مالی، لازم است برای اینترن‌های جدیدی که بعد از ایشان وارد برنامه می‌شوند به صورت داوطلبانه وقت بگذارند تا آن‌ها را در یادگیری و تمرین مهارت‌های مهندسی نرم‌افزار همراهی نمایند.

به عبارت دیگر، «خدمت» و «تعهد» موتورهای محرکه این برنامه هستند. دیگران به شما خدمت خواهند کرد تا اصول مهندسی نرم‌افزار را طوری یاد بگیرید که در حداقل زمان ممکن بتوانید به درآمدی مناسب دست پیدا کنید. در ازای آن، شما به افراد دیگر خدمت خواهید کرد تا همین اتفاق برای آن‌ها بیفتد. افراد به خود و دیگران متعهد می‌شوند تا برای یکدیگر ارزش خلق کنند و مسیر رشد را برای خود و دیگران هموار سازند.

## اعلامیه ویژن

اعلامیه «ویژن» یا Vision Statement هر گروه به همه اعلام می‌کند که قرار است در طول چند سال آینده، این گروه به کدام اهداف خاص برسد. ویژن هر گروه در عمل مقصدی در آینده را که گروه به سمت آن در حال حرکت است را به تصویر می‌کشد. اعلامیه ویژن برنامه CS Internship به شرح ذیل است:

**ویژن ما تحول وضعیت اقتصادی میلیون‌ها انسان در سراسر دنیا از طریق توسعه ظرفیت خویش برای حل خلاقانه مسایل کسب‌وکاری شرکت‌ها و سازمان‌ها با استفاده از مهارت‌های فنی، تخصصی، ارتباطاتی و تعاملی است.**

## مراحل دوگانه برنامه

این برنامه طوری طراحی شده که اینترن‌ها بتوانند در صورت تخصیص وقت و انرژی درخور، برنامه را به طور میانگین در مدت پانزده ماه تکمیل کنند، ولی این خود اینترن‌ها هستند که با صرف انرژی بیشتر یا کمتر تصمیم می‌گیرند که با چه سرعتی در برنامه حرکت کنند.

بازه زمانی برنامه به دو مرحله تقسیم می‌شود: ابتدا یک بازه حدوداً 9 ماهه که به عنوان «مرحله خودآموزی» شناخته می‌شود و بعد یک بازه شش ماهه که به عنوان «مرحله کارآموزی» شناخته می‌شود.

## مرحله خودآموزی

در مرحله خودآموزی، اینترن‌ها به صورت ریموت (دورکاری) به یادگیری و تمرین مفاهیم و اصول مهندسی نرم‌افزار از روی منابع آموزشی که توسط برنامه در اختیار ایشان قرار می‌گیرد می‌پردازند. این برنامه کلاس‌های آموزشی حضوری یا آنلاین ندارد، زیرا برای یادگیری به صورت خودآموزی طراحی شده است.

امروز، یک مهندس نرم‌افزار حرفه‌ای باید بتواند با استفاده از مقالات، کتاب‌ها و ویدئوهای آموزشی موجود در وب، همه منابع آموزشی‌ای را که برای انجام کارش نیاز دارد به صورت مستقل تامین کند و هر چیزی که برای انجام وظایف خود نیاز دارد را به خود یاد دهد. این، انتظار شرکت‌ها و تیم‌های حرفه‌ای امروز از مهندسین نرم‌افزار است. هدف برنامه CS Internship پرورش مهندسین نرم‌افزاری است که از مهارت های خودآموزی مورد نیاز بازار کار برخوردار باشند.

در صورت برخورد با چالش‌های خاص در فرآیند یادگیری خود، اینترن‌ها می‌توانند از اینترن‌های دیگر یا منتورهای فنی برنامه درخواست راهنمایی کنند.

## مرحله کارآموزی

برخی از اینترن‌هایی که مرحله خودآموزی را با موفقیت تکمیل می‌کنند، این فرصت را خواهند داشت که فرآیند یادگیری خود را برای مدت شش ماه به صورت عملی به عنوان یک کارآموز در یک محیط کار تیمی حرفه‌ای در یکی از شرکت‌هایی که با برنامه CS Internship همکاری می‌کنند ادامه دهند. بسته به کیفیت حضور و فعالیت‌های اینترن‌ در برنامه، این شرکت‌ها خود انتخاب می‌کنند که می‌خواهند با کدام اینترن‌ها در مرحله کارآموزی ایشان همکاری داشته باشند. اکثر این شرکت‌ها حاضرند با اینترن‌های برنامه به صورت ریموت کار کنند. برخی از شرکت‌ها به کارآموزانی که با آن‌ها همکاری می‌کنند حقوق پرداخت می‌کنند و برخی دیگر خیر. این به خود کارآموز بستگی دارد که با کدام شرکت‌ها تحت چه شرایطی به توافق برسد.

تنها شرکت‌هایی برای مشارکت در مرحله کارآموزی CS Internship انتخاب می‌شوند که ساختار فرآیند کارآموزی ایشان به تایید برنامه رسیده باشد. فرآیند کارآموزی این شرکت‌ها باید به اینترن‌ها اجازه دهد یادگیری مفاهیمی را که در برنامه با آن‌ها آشنا شده‌اند را به صورت عملی در یک محیط کار حرفه‌ای که با استانداردهای برنامه همخوانی دارد ادامه و گسترش دهند. ما از نزدیک با این شرکت‌ها کار می‌کنیم تا کیفیت یادگیری و پیشرفت اینترن‌هایی که در حال گذراندن مرحله کارآموزی خویش در آن شرکت‌ها هستند به حداکثر برسد. 

## خلق ارزش

فرق «برنامه‌نویس» با «مهندس نرم‌افزار» این است که برنامه‌نویس به خاطر لذتی که از تولید نرم‌افزار می‌برد کد می‌زند، در حالی که هدف مهندس نرم‌افزار خلق ارزش اقتصادی برای سازمان‌ها با استفاده از علم و هنر مهندسی نرم‌افزار است.

هر کاری که هزینه‌های یک سازمان را پایین آورد، سود آن را افزایش دهد یا نحوه اجرای عملیات آن را بهینه کند، دارای ارزش اقتصادی برای آن سازمان محسوب می‌شود. یک مهندس نرم‌افزار می‌داند که در خلاء کار نمی‌کند. او عضوی از یک تیم تولید نرم‌افزار در یک سازمان بزرگ‌ است که در راستای تحقق ویژن و ماموریت تعریف شده برای آن سازمان حرکت می‌کند. مهارت‌های مهندسی نرم‌افزار برای خلق ارزش در چنین تیم‌هایی از کد زدن فراتر می‌روند و شامل مهارت‌هایی مانند کار تیمی، ارتباطات شفاف، حل مسئله، مدیریت کارها، مدیریت ریسک و مدیریت اختلافات نیز می‌شود. ما به این نوع مهارت‌ها که برای عملکرد مناسب و موفق در یک کسب‌وکار لازم هستند، «مهارت‌های کسب‌وکاری» می‌گوییم.

در CS Internship، ما برنامه‌نویسانی پرورش می‌دهیم که با اصول ابتدایی خلق ارزش از طریق مهندسی نرم‌افزار آشنایی عملی دارند و متعهد هستند که در طول زندگی کاری خود، این مهارت‌ها را گسترش داده و عمیق‌تر نمایند تا تبدیل به مهندسین نرم‌افزار توانمندی شوند.

## اعلامیه ماموریت
اعلامیه «ماموریت» یا Mission Statement هر گروه به همه اعلام می‌کند که قرار است در راستای تحقق ویژن خود، این گروه چه کارهای اصلی‌ای را انجام دهد. به عبارت دیگر، اگر ویژن می‌گوید ما در دراز مدت قرار است به کجا برسیم، ماموریت به ما می‌گوید چگونه قرار است به آنجا برسیم. اعلامیه ماموریت برنامه CS Internship به شرح ذیل است:

ماموریت ما (۱) پرورش مهارت‌های فنی و تخصصی، (۲) توسعه قابلیت‌های ارتباطاتی، تعاملی، کار تیمی، اثر گذاری، خلق ارزش و حل مساله و (۳) شکوفایی توانایی‌های ذاتی مدیریتی و کسب‌وکاری اعضاء این جامعه است.

## شبیه‌سازی شرایط کاری سازمان‌های مدرن

همه تکالیف، تمرین‌ها، فرآیندها، قوانین و سیاست‌های برنامه طوری طراحی شده‌اند که اینترن‌ها را با چالش‌هایی مواجه کنند که حل آن‌ها ایشان را در خلق ارزش برای سازمان‌های مدرن یاری می‌کند. CS Internship برنامه ساده یا راحتی نیست. این برنامه از قصد اینترن‌ها را با چالش‌های زیادی روبرو می‌نماید. حل این چالش‌ها باعث پرورش مهارت‌هایی در اینترن‌ها می‌شود که برای فعالیت به عنوان یک مهندس نرم‌افزار با حقوق بالا در سازمان‌های مدرن ایرانی و خارجی (به صورت دورکاری) به آن‌ها نیاز دارند.

## اصل Self-Organization و تیم منتورها

یکی از مهم‌ترین اصول مهندسی نرم‌افزار و جدی‌ترین نیازهای سازمان‌های مدرن، وجود تیم‌های self-organizing است. در این نوع تیم‌ها، به جای اینکه یک سیستم مدیریتی بالادستی به صورت دستوری حکم کند که ساختار و فرآیندهای عملیاتی تیم چه باید باشد، خود اعضای تیم از دانش و مهارت‌های لازم برای تعریف و اصلاح ساختارها و فرآیندهای کاری تیم برخوردار هستند. شرکت‌ها و تیم‌های حرفه‌ای پویا امروزه تنها دنبال متخصصینی نیستند که فقط در حوزه فنی قوی باشند. اکثر سازمان‌ها ترجیج می‌دهند حقوق‌های به مراتب بالاتری پرداخت کنند تا افرادی را استخدام کنند که علاوه بر تخصص‌های فنی، مهارت‌های مدیریتی و رهبری کسب‌وکاری نیز داشته باشند. برنامه CS Internshiop فرصت‌های متعددی را برای پرورش و توسعه این نوع مهارت‌ها در اختیار اینترن‌های برنامه قرار می‌دهد.

هر چیزی که شما به عنوان یک اینترن جدید در برنامه CS Internship مشاهده می‌کنید، نهایتاً توسط شما قابل تغییر است. مکانیزم‌های برنامه این قدرت را در اختیار همه افرادی که عضو برنامه هستند قرار می‌دهند که از کوچک‌ترین جزئیات گرفته تا نهادینه‌ترین سیاست‌ها،‌ ساختارها و اهداف برنامه را از طریق تعامل با دیگر اعضای برنامه تغییر دهند. تمام ساختارها، ارزش‌ها، قوانین و سیاست‌های برنامه توسط اعضای فعال در آن تعریف می‌شوند. از این رو، ساختار و فرآیندهای عملیاتی برنامه همواره در حال تغییر و بهینه شدن هستند.

برنامه CS Internship حاصل سال‌ها برنامه‌ریزی، مجاهدت و دغدغه‌مندی ده‌ها نفر از متخصصین فناوری کشور است که همه به صورت داوطلبانه هزاران ساعت کار تجمیعی روی طراحی، پیاده‌سازی، اجرا و رشد این برنامه صرف کرده‌اند. استمرار و محافظت از فضای امنی که این برنامه برای شرکت‌کنندگان آن فراهم می‌آورد مسئولیت گروهی از این داوطلبان است که اکنون به عنوان «منتور» مشغول فعالیت در برنامه هستند. هر اینترنی می‌تواند با طی کردن یک سری مراحل تعریف شده عنوان و نقش یک منتور را به دست آورد. هیچ محدودیتی برای منتور شدن هیچ اینترنی طبق قوانین و فرآیندهای برنامه وجود ندارد.

## اصلاح ساختار، قوانین، سیاست‌ها و فرآیندهای عملیاتی برنامه

همه قوانین، سیاست‌ها و فرآیندهای عملیاتی برنامه نهایتاْ توسط تیم منتورها تعریف، به روز رسانی، اصلاح و تصویب می‌شوند. این امر تحت یک سری فرآیندهای تعریف شده اتفاق می‌افتد. ولی برای اعمال تغییرات در ساختار، قوانین، سیاست‌ها یا فرآیندهای عملیاتی برنامه، یک اینترن نیاز ندارد که به درجه منتوری برسد. هر فردی که وارد این برنامه می‌شود از همان لحظه اول ورود خود این حق و قدرت را دارد که با استفاده از یک سری فرآیندهای تعریف شده، اقدام به اصلاح ساختار، قوانین، سیاست‌ها و فرآیندهای برنامه نماید. برای این کار، او تنها نیاز دارد تغییرات مورد علاقه خود را به تصویت تیم منتورها برساند.

این امر لزوما کار ساده یا سریعی نیست. ایجاد تغییرات ساختاری عمیق در این برنامه شاید احتیاج به تلاش، انرژی و زمان زیادی داشته باشد، همان طور که ایجاد اصلاحات ساختاری عمیق توسط شما در هر شرکتی که تازه در آن استخدام می‌شوید احتمالاً یک شبه اتفاق نمی‌افتد. ولی آنچه که اینجا مهم است آن است که فلسفه این برنامه به شدت از ورود اینترن‌ها به فرآیند ایجاد تغییرات و اصلاحات در برنامه استقبال می‌کند و این امر را تشویق می‌کند. در صورتی که شما می‌خواستید چیزی را در این برنامه تغییر دهید، نه تنها هیچکس جلوی شما را نمی‌گیرد، بلکه یکی از بزرگ‌ترین وظایف و مسئولیت‌های افراد در CS Internship، تسهیل فرآیند مشارکت دیگران، به خصوص اینترن‌های تازه‌وارد، در فرآیند تعریف و اصلاح ساختار، قوانین، سیاست‌ها و فرآیندهای عملیاتی این برنامه است.

## تعلیق مشارکت یا اخراج از برنامه
شرکت در برنامه CS Internship حق ذاتی هیچ فردی نیست. هیچ الزامی وجود ندارد که این برنامه به هر کس که علاقه دارد وارد آن شود اجازه ورود دهد. هیچ الزامی وجود ندارد که این برنامه به هر کس که علاقه دارد بعد از ورود به آن به فعالیت خود در آن ادامه دهد اجازه ادامه فعالیت دهد. ورود و ادامه فعالیت در این برنامه تنها تحت شرایط خاصی اتفاق می‌افتند که مهم‌ترین آن‌ها تعهد به رعایت همه قوانین، سیاست‌ها و فرآیندهای عملیاتی برنامه است. یکی از اصلی‌ترین این قوانین آن است که تیم منتورها در هر زمانی که صلاح می‌بیند، به هر دلیلی که صلاح می‌بیند و تحت هر شرایطی که صلاح می‌بیند، حق دارد فعالیت هر فردی را در برنامه تعلیق نموده یا به آن خاتمه دهد (فرد را اخراج کند). در صورت تعلیق فعالیت یک فرد، آن فرد می‌تواند بعد از سه ماه فعالیت خود را از سر بگیرد. در صورت اخراج یک فرد از برنامه، آن فرد می‌تواند بعد از شش ماه، اقدام به درخواست ورود به فرآیند مصاحبه برای حضور مجدد در برنامه نماید.

## مدیریت منابع برنامه
وقت و انرژی داوطلبانی که در اجرای فرآیندهای برنامه به اینترن‌ها کمک می‌کنند، ارزشمندترین منابعی هستند که در دسترس اینترن‌های این برنامه قرار می‌گیرد. به منظور مدیریت این منابع ارزشمند که طبیعتاً محدود هم هستند، اینترن‌هایی که حرکت و پیشرفت آن‌ها در برنامه از جدیت، تعهد و قعالیت بیشتری برخوردار باشد، از دسترسی سریع‌تر و بیشتری به داوطلبان برنامه بهره‌مند می‌شوند. اینترن‌هایی که جدیت، تعهد و فعالیت کم‌تری نشان می‌دهند، قاعدتاْ باید انتظار دسترسی زمان‌برتر و محدودتری به منابع برنامه داشته باشند.

## اهمیت مهلت (deadline) در صنعت نرم‌افزار و برنامه
کل صنعت نرم‌افزار جهان بر پایه مهلت‌ها یا deadline های متعدد می‌چرخد. در حقیقت، کل کسب‌وکارهای دنیا بر اساس مهلت‌ها و deadline ها می‌چرخند. افرادی که در یک شرکت استخدام می‌شوند نیاز دارند درک کنند که آن سازمان همواره نیاز دارد به یک سری اهداف مشخص در بازه‌های زمانی مشخص برسد. برای موفقیت در آن سازمان، این افراد نیاز دارند مهارت‌های رساندن کارهای خود را به مهلت‌های اعلام شده به دست آورند. در این راستا، مرحله خودآموزی برنامه CS Internship به یک سری بخش‌های مختلف تقسیم شده است که هر کدام دارای deadline های خود هستند. اینترن‌هایی که نمی‌توانند کارهای خود را در این مهلت‌های اعلام شده انجام دهند، از برنامه خارج خواهند شد.

افرادی که موفقیت بیشتری در رسیدن به مهلت‌ها و deadline های خود دارند، دسترسی آسان‌تر و بیشتری به منابع برنامه خواهند داشت.

## مهارت‌های تخمین زدن و قول دادن
‌یکی از مهم‌ترین مجموعه مهارت‌های لازم برای موفقیت در محیط‌های کار حرفه‌ای، مجموعه مهارت‌های تخمین مدت زمان لازم برای انجام کارهای خود، قول انجام دادن این کارها با یک کیفیت مشخص در یک بازه زمانی مشخص بر اساس آن تخمین‌ها، مدیریت بهینه زمان‌های کاری خود در راستای تحقق آن قول‌ها، و قبول مسئولیت خویش در صورت ارائه تخمین‌های اشتباه یا عدم انجام قول‌های خود است. افرادی که از این مهارت‌ها برخوردار هستند ارزش بسیار بیشتری می‌توانند برای سازمان‌های خویش خلق کنند. سازمان‌ها همیشه دنبال افراد فنی‌ای هستند که می‌شود روی حرف آن‌ها حساب کرد. در این راستا، مرحله خودآموزی برنامه CS Internship فرصت‌های متعددی برای تخمین زدن و قول دادن و روبرو شدن با عملکرد خود در قبال هر یک از آن قول‌ها برای اینترن‌های برنامه فراهم می‌آورد.

افرادی که موفقیت بیشتری در زمینه تخمین زدن و انجام قول‌های خود دارند، دسترسی آسان‌تر و بیشتری به منابع برنامه خواهند داشت.

## مهارت‌های کار تیمی و حل اختلافات از طریق تعامل
یکی از بزرگ‌ترین مشکلاتی که معمولاً دست به گریبان تیم‌های ایرانی می‌شود و در طول زمان منجر به این ارزیابی شده است که «ایرانی‌ها کار تیمی بلد نیستند»، بروز اختلافات متعدد شخصی بین افراد مختلف و عدم برخورداری این افراد از مهارت‌های لازم برای حل اختلافات خویش در محیط‌های کاری و حرفه‌ای است. سازمان‌های ایرانی در به در دنبال متخصصینی می‌گردند که از مهارت‌‌های کار تیمی برخوردار هستند.

در این راستا، برنامه CS Internship طوری طراحی شده است که سطح تعامل افراد را با یکدیگر به شدت بالا ببرد. از هر فرصت ممکن در این برنامه استفاده می‌شود تا افراد در شرایط کار با همدیگر قرار گیرند. طبیعی است که تحت چنین شرایطی، اختلافات مختلفی بین افراد بروز خواهد کرد. فلسفه برنامه این نیست که از بروز اختلافات جلوگیری شود. بر عکس، ما هر یک از این موارد اختلاف را به عنوان فرصتی می‌بینیم برای تجربه کردن و یاد گرفتن مهارت‌های حل اختلافات در محیط‌های کاری.

منتورهای برنامه آموزش‌های زیادی در زمینه مربی‌گری برای حل اختلافات دریافت کرده‌اند و به صورت مستمر در این زمینه آموزش‌های بیشتری نیز دریافت می‌کنند. قصد این نیست که منتورها بتوانند اختلافات بین افراد را حل کنند. قصد این است که منتورها بتوانند فضای امنی ایجاد کنند که در آن فضا، افراد با مهارت‌های حل اختلاف آشنا شوند، این مهارت‌ها را تجربه کنند و خود اقدام به حل اختلاف پیش آمده نمایند.

یکی از قوانین مهم برنامه این است که هر وقت یکی از اعضاء برنامه از یک عضو دیگر درخواست برگزاری یک جلسه حل اختلاف دو نفره برای صحبت در مورد مسئله‌ای که امکان دارد بین آن‌ها پیش آمده باشد می‌نماید، آن فرد دیگر ملزم است که در اولین فرصت ممکن اقدام به برگزاری چنین جلسه‌ای نماید. اگر آن فرد نخواهد یا نتواند در چنین جلسه‌ای شرکت کند، هر یک از طرفین حق دارند که از یکی از منتورها درخواست کنند که یک جلسه حل اختلاف سه نفره با حضور یکی از منتورها برگزار شود. در صورت پذیرفته شدن این درخواست، منتور مربوطه از طرفین دعوت به حضور در یک یا چند جلسه حل اختلاف خواهد کرد که در این صورت، شرکت در آن جلسات برای همه افراد دعوت شده توسط آن منتور الزامی خواهد بود.

از طرف دیگر، اگر فردی در برنامه دغدغه یا شکایتی از عملکرد یا رفتار یک منتورها داشته باشد، حق دارد که این مسئله را یا با خود آن منتور یا با هر یک از منتورهای دیگر مطرح نماید و درخواست رسیدگی کل تیم منتورها به شکایت خود نماید. در این صورت، تیم منتورها موظف است در اسرع زمان بررسی دغدغه یا شکایت مربوطه را در دستور کار خود قرار دهد و با هماهنگی خود فرد شاکی، اقدام به حل مسئله مربوطه نماید.

## مدیریت انگیزه اینترن‌ها برای شرکت و ادامه کار در برنامه

این برنامه در پایان هیچ مدرکی به شما نمی‌دهد. شما نه نمره‌ای دریافت خواهید کرد و نه جایزه‌ای. تنها پاداشی که در پایان برنامه در انتظار شما است، صلاحیت استخدام در شرکت‌هایی است که به شدت به مهارت‌هایی که شما در طول برنامه به دست آورده‌اید نیاز دارند. در CS Internship، هیچ کس شما را به ادامه یا تکمیل برنامه ترغیب نخواهد کرد. در رویارویی با چالش‌هایی که این برنامه عمداً برای شما ایجاد خواهد کرد، تنها انگیزه‌ای که می‌تواند شما را به ادامه مسیر ترغیب کند، به دست آوردن مهارت‌هایی است که بسیاری از سازمان‌های بزرگ در دنیای امروز به آن احتیاج دارند و حاضرند برای دستیابی به آن مقداری زیاد هزینه پرداخت کنند.

## فرآیند ورود به برنامه

افرادی که علاقه به ورود به برنامه CS Internship را دارند، پس از ورود به [گروه تلگرامی صف](https://t.me/+5PuhQ2hDIy1lNWRi) طی سه مرحله با اهداف، ساختارها، و قوانین اصلی این برنامه آشنا خواهند شد تا آگاهی نسبتاْ کاملی نسبت به برنامه پیدا کنند. افراد در طی هر کدام از این سه مرحله می‌بایست، بعد از خواندن یک مستند و یا دیدن یک ویدیو در یک جلسه سوال و جواب در مورد برنامه شرکت کنند. در آن جلسه، شرکت‌کنندگان فرصت خواهند داشت در مورد مطالبی که در مستند یا ویدیو مطرح شده است صحبت کنند و هر نظر یا سوالی را که در مورد برنامه داشتند مطرح نمایند. افرادی که نیاز دارند، می‌توانند در هر مرحله بیش از یک بار در جلسه پرسش و پاسخ آن مرحله شرکت‌ کنند تا همه اطلاعاتی را که برای تصمیم‌گیری در مورد ورود به برنامه نیاز دارند به دست آورند.

پس از اتمام همه مراحل آشنایی با برنامه، در صورتی که شرکت‌کنندگان تمایل به ادامه مسیر داشته باشند می‌توانند برای ورود به برنامه درخواست برگزاری یک جلسه مصاحبه دهند. در پایان فرآیند مصاحبه، افرادی که برای ورود به برنامه مورد پذیرش قرار گرفته‌اند از پذیرش در دوره مطلع خواهند شد. پس از پذیرش، او باید ضمن اعلام تعهد به رعایت همه قوانین و شرایط برنامه، اعلام کند که تعهد می‌کند که چند ساعت در هر هفته روی تمرین‌ها و تکالیف مربوط به این برنامه وقت خواهد گذاشت. شرکت‌کنندگان در برنامه همچنان تعهد می‌کنند که در پایان هر هفته، مواردی را که روی آن کار کرده‌اند و تعداد ساعت‌هایی را که در آن هفته به برنامه تخصیص داده‌اند به صورت کتبی گزارش دهند.

اعلام تعهد فرد به میزان کارکرد هفتگی به این دلیل است که متولیان برنامه بتوانند برای تخصیص منابع لازم برای همه شرکت‌کنندگان برنامه‌ریزی نمایند. گزارش هفتگی کارکرد به این خاطر است که شرکت‌کنندگان را به فرآیند ثبت و گزارش کارکرد هفتگی که تقریباً در همه محیط‌های کار مرسوم است عادت دهد. شرکت‌کنندگان آزاد هستند که میزان ساعات کارکرد هفتگی را که نسبت به آن به تعهد داده‌اند در طول برنامه تغییر دهند.