# شرکت در جلسات عملیاتی
## مقدمه
یکی از نیازهای اساسی سازمان‌ها،‌ شرکت‌ها و تیم‌ها، به‌ویژه در حوزه تولید نرم‌افزار، نیاز به برگزاری جلسات منظم برای بررسی روند پیشرفت پروژه‌ها است تا در آن جلسات فعالیت‌های جاری مرور شده، نقاط قوت و ضعف و ریسک‌های موجود بررسی شده و برای ادامه کار برنامه‌ریزی شود. میزان کارآمدی این جلسات به مهارت اعضا، چه در نقش شرکت‌کننده و چه در جایگاه مدیر جلسه، وابسته است. در برنامه CS Internship نیز با همین رویکرد، جلساتی به‌صورت هفتگی برگزار می‌شود که علاوه بر برنامه‌ریزی فعالیت‌ها و ایجاد هماهنگی در تیم‌ها، بستری عملی برای تمرین این مهارت‌ها فراهم می‌کند. این جلسات با عنوان «جلسات عملیاتی» شناخته می‌شوند.  
این مستند با هدف معرفی این جلسات، تبیین چرایی وجود آن‌ها، تشریح مهارت‌هایی که در بستر آن‌ها تمرین می‌شوند، و توضیح نحوه مشارکت در آن‌ها تهیه شده است.

## مخاطب
این مستند برای اعضایی تهیه شده است که قرار است به‌عنوان شرکت‌کننده در جلسات عملیاتی حضور یابند.

## معرفی موضوع 
جلسات عملیاتی در برنامه CS Internship، به‌منظور برنامه‌ریزی مؤثر کارها، ایجاد هماهنگی میان اعضای تیم و پیگیری منظم فعالیت‌ها به‌طور هفتگی برگزار می‌شود. این جلسات نقش مهمی در پیش‌برد کارهای اجرایی برنامه دارند و بستری واقعی برای تمرین مهارت‌های حرفه‌ای برای کارهای تیمی است.  
موضوع اصلی این مستند، تشریح مهارت‌هایی است که اعضا با حضور در این جلسات تمرین می‌کنند و همچنین ارائه دستورالعمل‌ها و قوانین مرتبط با حضور مؤثر و نحوه مشارکت در جلسات عملیاتی است.

## شرح جزئیات
یکی از نیازهای اساسی شرکت‌های تولید نرم‌افزار یا هر سازمانی که پروژه‌های بزرگ انجام می‌دهد، نیاز به برگزاری جلسات منظم برای بررسی روند پیشرفت پروژه‌ها است. در این جلسات، اعضای پروژه گرد هم می‌آیند تا ضمن مرور کارهای انجام شده از زمان جلسه قبل، در مورد نقاط قوت و ضعفی که از آن زمان در تیم مشاهده کرده‌اند صحبت کنند. وضعیت همه کارها بررسی و در مورد نحوه ادامه پروژه تا جلسه بعدی تصمیم‌گیری می‌شود. به این نوع جلسات، «جلسات عملیاتی» گفته می‌شود، زیرا هدف آن‌ها بررسی نحوه پیشرفت عملیات اجرایی پروژه است (در مقابل جلسات «ساختاری» یا «حاکمیتی» که سیاست‌های کلی سازمان را تعیین می‌کنند).  
یکی از مشکلات عدیده‌ای که بسیاری از سازمان‌های بزرگ ایرانی با آن دست به گریبان هستند آن است که عمده جلسات سازمانی آن‌ها هیچ خروجی خاصی ندارند. یک باور عمیق در بسیاری از سطوح سازمان‌های کشور آن است که «*از جلسات، هیچی در نمی‌آید.*» بسیاری از پرسنل سازمان از شرکت در جلسات سازمانی گریزان هستند، زیرا تجربه ایشان آن است که شرکت در جلسات وقت تلف کردن است. این عدم توانایی برگزاری جلسات کارآمد منجر به کاهش سطح تعامل واقعی و عمیق در سازمان و نتیجتاً، کاهش کیفیت تصمیم‌گیری‌ها می‌شود.  
برنامه CS Internship باور دارد که عدم ارزشمند بودن جلسات سازمانی در کشور ما به ضعف عمومی افراد در دو مجموعه از مهارت‌های مختلف بر می‌گردد: (1) مهارت‌های مشارکت در جلسات گفتگو و (2) مهارت‌های اداره این نوع جلسات. افرادی که مهارت مشارکت سازنده در جلسات دارند، ارزش بسیار بالایی برای سازمان‌های خود خلق می‌کنند. افرادی که مهارت برگزاری و اداره چنین جلساتی دارند به شدت مورد نیاز سازمان‌ها هستند.  

به منظور پرورش این مهارت‌ها، از یک مرحله به بعد، اینترن‌های برنامه CS Internship ملزم به شرکت در جلسات عملیاتی هستند. این جلسات هفتگی به صورت آنلاین در بستر تیمز (Teams) به مدت زمان ۱ ساعت برگزار می‌شود. در این جلسات از ابزار Azure DevOps برای برنامه‌ریزی کارها و هماهنگی بین اعضا استفاده می‌شود.  Azure DevOps یک پلتفرم تحت وب است که امکانات متنوعی برای مدیریت پروژه‌ها و کارها، بخصوص در حوزه نرم‌افزاری فراهم می‌کند.  
در برنامه CS Internship با توجه به نیازمندی‌های موجود، از برخی قابلیت‌ها و امکانات Azure DevOps استفاده می‌شود که در اینجا مواردی که یک شرکت‌کننده جلسه عملیاتی لازم است بداند، تعریف و تشریح می‌شود. 

**بورد (Azure Board):** بورد اژر صفحه‌ای تحت وب است که در آن امکان برنامه ریزی و دنبال کردن کارها وجود دارد. همچنین اعضای تیم می‌توانند با استفاده از این بورد وظایف خود را مدیریت کنند،‌ با دیگر اعضای دیگر تیم همکاری، هم‌فکری و تعامل داشته باشند و از نحوه پیشرفت کار تمام تیم آگاه شوند. جلسات عملیاتی با محوریت این بورد که **«بورد عملیاتی»** نام دارد، پیش می‌رود.

**بک‌لاگ (Product Backlog) و تسک (Task):‌** در اینجا تعریفی از بک‌لاگ و تسک گفته خواهد شد که در برنامه استفاده می‌شود. بک‌لاگ یک گروه کاری است که با انجام آن‌ها یک تغییر مشخص رخ می‌دهد و یا یک هدف مشخص محقق می‌شود. هر بکلاگ شامل یک یا چند تسک  است که نشان می‌دهد اگر تمام این تسک‌ها انجام شود، کار آن بکلاگ تمام و هدف آن محقق شده است.

**اسپرینت (Sprint):** بازه‌ی زمانی بین دو جلسه عملیاتی، اسپرینت نام دارد. در واقع برنامه‌ریزی برای انجام کارهای برنامه، ‌در بازه‌های یک هفته (یک اسپرینت) صورت می‌گیرد. هم اکنون اسپرینت عملیاتی برنامه CS Internship از ابتدای هر سه‌شنبه تا انتهای دوشنبه بعدی است و جلسات عملیاتی در شروع اسپرینت ─در حال حاضر دوشنبه ساعت ۱۹:۰۰─ برگزار می‌گردد، بنابراین شماره هر جلسه عملیاتی مربوط به اسپرینت در حال آغاز است. 

برای اطلاع بیشتر از این پلتفرم Azure DevOps و نحوه استفاده از آن به مستند ... مراجعه کنید.

### حضور در جلسات عملیاتی
در این جلسات، تمامی اعضای تیم منتوری (در هر سطحی) و اینترن‌هایی که نقش همیار فنی دارند، شرکت می‌کنند. سایر اینترن‌ها که عضو رسمی جلسه نیستند نیز می‌توانند به‌عنوان شنونده در این جلسات شرکت کنند.  
همان‌طور که پیش‌تر اشاره شد، جلسات عملیاتی به‌صورت هفتگی و به مدت ۱ ساعت برگزار می‌شوند. تجربه نشان داده است که این جلسات با مشارکت حداکثر ۱۲ نفر می‌تواند به صورت موثر در بازه زمانی ۱ ساعت برگزار شود. بنابراین اگر تعداد اعضای شرکت‌کننده در جلسه عملیاتی زیاد باشد، جلسات عملیاتی موازی با عنوان تیم عملیاتی A، تیم عملیاتی B و ... برگزار خواهد شد. برای هر تیم عملیاتی، یک جلسه در یک روز و زمان مشخص برگزار می‌شود. هر فرد تنها در یکی از این جلسات عملیاتی بصورت منظم شرکت خواهد کرد.  

به‌عنوان مثال:  
جلسه تیم عملیاتی A در یک روز و زمان مشخص با ترکیب معینی از اعضا تشکیل می‌شود.  
جلسه تیم عملیاتی B نیز در یک روز و زمان تعیین شده از هفته و با ترکیب متفاوتی از اعضا برگزار می‌شود.  

این تقسیم‌بندی بدان معنی است که اعضای برنامه از زمانی که می‌خواهند شروع به شرکت در جلسات عملیاتی کنند، باید مشخص کنند که به صورت منظم در جلسه عملیاتی کدام تیم شرکت خواهند کرد.

اینترن در نقش همیار فنی برای اعلام درخواست شرکت در جلسه عملیاتی مطابق دستورالعمل مشخص شده در مستند [«برگزاری جلسات همیاری فنی»](https://github.com/cs-internship/cs-internship-spec/blob/master/processes/Intern%20documents/Conducting%20Technical%20Assistance%20Sessions%20--%20fa.md) اقدام می‌کند.
لیست تیم‌های عملیاتی و روز و زمان جلسات آنها در پیام پین شده‌ای در گروه Coordination در تاپیک Meeting وجود دارد. اینترن از روی این پیام تیم عملیاتی خود را انتخاب و اعلام کرده و از آن به بعد بصورت منظم در جلسه عملیاتی آن تیم شرکت می‌کند.  
اینترنی که هنوز نقش همیار فنی ندارد اما مایل به شرکت در این جلسات هست، می‌تواند این موضوع را به کوردینیتور خود اعلام کرده و بصورت فقط شنونده در این جلسات حضور پیدا کند.

### مشارکت در جلسه
هر جلسه‌ی عملیاتی یک مدیر دارد که مسئول برگزاری و پیش بردن جلسه، مدیریت زمان و انجام کارهای آن است. نقش مدیر جلسه به صورت ثابت به یک فرد اختصاص ندارد بلکه هر بار یکی از اعضای تیم منتوری نقش مدیریت جلسه عملیاتی را به عهده می‌گیرد. در هر جلسه عملیاتی،‌ هنگام تقسیم کارهای روتین اسپرینت در حال آغاز، نقش مدیر جلسه بعدی نیز به یکی از اعضای تیم محول می‌شود. مدیر جلسه عملیاتی با به اشتراک گذاشتن بورد عملیاتی روی صفحه تیمز خود، جلسه را پیش می‌برد.  

این جلسه سه قسمت اصلی دارد:  
قسمت اول جلسه: بررسی تسک‌ها و بکلاگ‌های بورد عملیاتی اسپرینت تمام شده  
قسمت دوم جلسه: بررسی بکلاگ‌ها و برنامه پیش‌رو برای آن‌ها در اسپرینت پیش‌رو  
قسمت سوم: صحبت پیرامون مسائل و موضوعاتی که اعضا با آن مواجه شده‌اند و یا اطلاع رسانی و غیره در قالب موضوع باز  


در قسمت اول جلسه هدف از بررسی بورد عملیاتی اسپرینت تمام شده، این است که روی تمام تسک‌ها و بک‌لاگ‌های تمام اعضا به‌صورت مجزا صحبت شود تا همه درجریان جزئیات و میزان پیشرفت‌ کار قرار بگیرند. پس در این مرحله، هر یک از اعضا به‌صورت مجزا در مورد موضوع و وضعیت تسک‌ها و چالش‌های روبرو شده با آن‌ها صحبت می‌کنند. همچنین اعضا در مورد بک‌لاگ‌هایی که مسئولیت آن را بر عهده داشته‌اند صحبت کرده و موضوع آن، وضعیت کنونی بک‌لاگ، میزان پیشرفت و زمان برنامه‌ریزی شده برای اتمام آن را با بقیه به اشتراک می‌گذارد.  
در قسمت دوم جلسه تک تک اعضایی که بک‌لاگی را در اسپرینت پیش‌رو بر عهده دارند در مورد بک‌لاگ‌های خود صحبت کرده و موضوع و تسک‌هایی از آن که در اسپرینت وجود دارد را توضیح داده و زمان برنامه‌ریزی شده برای پایان آن را اعلام می‌کنند.  
قسمت سوم جلسه به صحبت و گفت‌وگو پیرامون سوالات، مسائل و چالش‌‌های کلی‌ای که اعضا با آن روبرو هستند، اختصاص داده می‌شود. همچنین فرایندهای جدید برنامه علاوه بر اعلان در کانال‌های CS Internship - Feed و CS Internship - Mentor Feed، در این قسمت اطلاع‌رسانی می‌شود. تمام این موضوعات تحت عنوان «موضوعات باز» شناخته می‌شود. 
موضوعات باز، قبل از جلسه در بک‌لاگ مربوط به شرکت در جلسه عملیاتی آن تیم ثبت می‌شود تا مدیر جلسه بتواند براساس میزان زمانی که این موضوعات لازم دارند، وقت جلسه را مدیریت کند.

### عدم حضور در یک جلسه عملیاتی
همیشه امکان دارد برای هر کس شرایطی پیش‌ آید که نتواند در یک جلسه حاضر شود. اما آنچه مهم است نحوه مواجه و رویکرد افراد در مدیریت این موقعیت است.  
در برنامه CS Internship هم در تمام جلساتی که برگزار می‌شود از جمله در جلسات عملیاتی، مهارت رویارویی صحیح با چنین موقعیت‌هایی تمرین می‌شود. هر یک از شرکت‌کنندگان جلسه، درصورتی که متوجه شوند که نمی‌توانند در یک جلسه شرکت کنند، همان زمان که متوجه شدند، به مدیر آن جلسه عملیاتی اطلاع داده و توضیحات کامل مربوط به تسک‌ها و بکلاگ‌های خود را در اختیار او قرار می‌دهند. این اطلاع رسانی در گروه تلگرامی Coordination در تاپیک meeting انجام می‌شود و توضیحات لازم در قالب یک پیام با هشتگ مشخص و منشن کردن مدیر جلسه ارسال می‌گردد. همچنین کسی که نتوانسته در جلسه‌ای حاضر شود، برای اینکه از صحبت‌های جلسه و از موضوعات مطرح شده در آن با خبر شود، لازم است ویدیوی ضبط شده آن را در اسرع وقت ببیند و خلاصه‌ای از آن را در قالب یک پیام تلگرامی با هشتگ معین و منشن کردن مدیر جلسه ارسال کند.

### درخواست برای تغییر تیم عملیاتی
در صورتی که یکی از شرکت‌کنندگان جلسات عملیاتی بخواهد تیم عملیاتی خود را تغییر دهد، این موضوع را به مدیر جلسه عملیاتی تیم فعلی در اسپرینت جاری اطلاع می‌دهد تا تغییرات لازم را اعمال کند. ایشان پس از انجام تغییرات و هماهنگی لازم می‌تواند در تیم عملیاتی جدید فعالیت خود را ادامه دهد.


## آموزش‌دهنده‌ها
تمامی اعضای تیم منتوری، در هر سطحی، می‌توانند در انتقال محتوای این مستند نقش داشته باشند و در صورت نیاز، پرسش‌های خوانندگان را پاسخ دهند و ابهامات آنان را برطرف کنند.

## نحوه آموزش
روند آموزش به این صورت است که ابتدا آموزش‌گیرنده باید این مستند را به‌طور کامل مطالعه کند. سپس در یک جلسه آموزشی، پرسش‌های او پاسخ داده می‌شود تا ابهامات او برطرف گردد. در صورت نیاز، ابزارها و نرم‌افزارهای لازم نیز آموزش داده خواهند شد.

## واژه‌نامه
همیار فنی  

جلسه همیاری فنی  
