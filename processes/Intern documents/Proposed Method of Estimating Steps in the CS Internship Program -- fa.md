# روش پیشنهادی برنامه CS Internship برای تخمین زمان انجام استپ‌ها


## مقدمه
توانایی تخمین زمان انجام کارها یکی از مهارت‌های کلیدی در محیط‌های حرفه‌ای است؛ مهارتی که نه‌تنها امکان برنامه‌ریزی دقیق‌تر را فراهم می‌کند، بلکه به سازمان‌ها کمک می‌کند تصمیم‌های به‌موقع و سودآور بگیرند. بسیاری از فعالیت‌های کسب‌وکار وابسته به زمان هستند و کوچک‌ترین خطا در برآورد زمان می‌تواند بر کیفیت خروجی، هزینه‌ها و حتی موفقیت نهایی پروژه اثر بگذارد. به همین دلیل، انتظار می‌رود هر عضو یک تیم بتواند زمان اتمام کارهای خود را با دقت قابل‌قبولی پیش‌بینی کند تا تیم در مجموع تصویری روشن از مسیر و مقصد پروژه داشته باشد.

در برنامه‌ی CS Internship، این مهارت به‌صورت ساختارمند و هدفمند در طول مرحله خودآموزی تجربه و تمرین می‌شود.

## مخاطب
این مستند برای اینترن‌هایی تهیه شده است که می‌خواهند زمان موردنیاز برای انجام یک کار را از طریق روش پیشنهادی برنامه CS Internship برآورد کنند.


## معرفی موضوع
سازمان‌ها به‌شدت به افرادی نیاز دارند که بتوانند زمان انجام کارها را با دقت خوبی تخمین بزنند تا امکان برنامه‌ریزی مؤثر برای پیشبرد فعالیت‌ها فراهم شود. بسیاری از مسائل کسب‌وکار تنها در بازه‌های زمانی مشخصی سودآور هستند، یا زمان رسیدن به نتیجه تأثیر مستقیم بر میزان سود دارد. به همین دلیل ضروری است که تمام اعضای یک تیم مهارت تخمین زمان اتمام کار را داشته باشند تا تیم بتواند زمان پایان پروژه را برآورد کرده و تصویری نسبتاً دقیق از حجم و روند کار ارائه دهد. افرادی که این مهارت را دارند معمولاً دستمزد بالاتری نیز دریافت می‌کنند.

تخمین زمان پایان کار همیشه ساده نیست و نیاز به تجربه و مهارت دارد. هر فرد با تکرار این فرایند و مقایسه‌ی تخمین‌ها با واقعیت، به‌تدریج توانایی خود را تقویت می‌کند و معمولاً با گذشت زمان می‌تواند برآوردهای دقیق‌تری ارائه دهد.

با این حال، تخمین زمان پایان کار صرفاً یک فرآیند شهودی نیست. بلکه با طی کردن مجموعه‌ای از مراحل می‌توان هم دید دقیق‌تری نسبت به کار پیدا کرد، هم پیشرفت را به‌صورت منظم سنجید و هم کیفیت خروجی را بررسی کرد. این مراحل کمک می‌کنند تا فرد در صورت نیاز، بازبینی‌های لازم را—چه در مورد کیفیت کار و چه در مورد زمان پایان—انجام دهد و تصمیم‌های اصلاحی مناسب بگیرد.

در این مستند، مراحل پیشنهادی برنامه‌ی CS Internship برای برآورد زمان لازم برای انجام کارها و نحوه پایش آن تشریح شده است. این مراحل به اینترن کمک می‌کنند تا زمان انجام هر کار را بهتر تخمین بزند و در صورت نادرست بودن تخمین، بتواند با مرور این مراحل تشخیص دهد که خطا در کدام بخش رخ داده و چگونه می‌توان آن را اصلاح کرد.


## شرح جزئیات
همان‌طور که در بخش «مدیریت قول» در مستند [«راهنمای مقدماتی فرایندها و دستورالعمل‌های برنامه CS Internship»](https://github.com/cs-internship/cs-internship-spec/blob/master/processes/Intern%20documents/Introductory%20Guid%20to%20Processes%20for%20the%20CS%20Internship%20Program%20--%20fa.md#%D8%A7%D8%B5%D9%84-%D9%85%D8%AF%DB%8C%D8%B1%DB%8C%D8%AA-%D9%82%D9%88%D9%84) توضیح داده شده است، هر اینترن در ابتدای هر استپ ۷۲ ساعت فرصت دارد تا مطالب و کارهای (Taskهای) موردنیاز آن استپ را بررسی کرده، زمان پایان استپ را تخمین بزند و آن را به عنوان قول خود اعلام کند. در اینجا روش پیشنهادی برنامه برای برآورد زمان موردنیاز یک استپ تشریح می‌شود. این روش نه‌تنها برای تخمین زمان لازم جهت گذراندن استپ‌ها، بلکه برای برآورد زمان هر نوع فعالیت قابل استفاده است. اینترن با طی کردن این مراحل می‌تواند به تخمین‌های دقیق‌تری برسد و در عین حال امکان سنجش، بازبینی و اصلاح خطاهای احتمالی در برآوردهای آینده را نیز به دست می‌آورد.

مراحل پیشنهادی:

۱. **شناسایی تمام کارهای لازم برای تکمیل استپ**  
در نخستین گام، باید تمام فعالیت‌ها و وظایفی که برای تکمیل استپ لازم است شناسایی و بررسی شوند. داشتن شناخت کافی از ماهیت کار در این مرحله اهمیت زیادی دارد.

۲. **تخمین زمان موردنیاز برای انجام هر کار**  
پس از مشخص شدن فهرست کارها، لازم است برای هر جزء از کار، زمان تخمینی مشخصی تعیین شود.

۳. **برنامه‌ریزی برای انجام کارها در بازه‌های زمانی مشخص**  
وقتی زمان موردنیاز هر کار مشخص شد، باید برای انجام آن‌ها برنامه‌ریزی کرد و تعیین نمود که هر فعالیت در چه روز یا بازه‌ای انجام خواهد شد.

۴. **نظارت بر روند انجام کارها طبق برنامه‌ی زمان‌بندی**  
در حین اجرای برنامه، لازم است پیشرفت کارها به‌طور منظم پایش شود. این نظارت کمک می‌کند در صورت عقب‌افتادگی از برنامه، در سریع‌ترین زمان ممکن متوجه مشکل شد و اقدام مناسب انجام داد؛ چه با اصلاح برنامه‌ریزی و چه با اطلاع‌رسانی به افراد مرتبط در صورتی که کار در زمان قول‌داده‌شده به پایان نخواهد رسید.

۵. **ارزیابی صحت و کیفیت هر کار در زمان انجام آن**  
کیفیت کار به اندازه‌ی زمان آن اهمیت دارد. بنابراین اینترن باید هنگام انجام هر بخش، هم زمان صرف‌شده و هم کیفیت خروجی را ارزیابی کند.

۶. **کنترل کیفیت نتیجه‌ی نهایی پروژه**  
پس از تکمیل تمام بخش‌ها و اطمینان از کیفیت هر جزء، لازم است در پایان، کیفیت خروجی نهایی (مثلاً کیفیت انجام یک استپ) نیز به‌صورت یکپارچه بررسی شود.

در نهایت، اینترن با طی کردن این مراحل می‌تواند تخمینی دقیق از زمان پایان کار به کوردینیتور ارائه دهد و در طول انجام استپ، با نظارت مستمر بر پیشرفت و ارزیابی کیفیت کار، آن را به‌درستی به پایان برساند. همچنین در صورت بروز هرگونه مشکل، قادر خواهد بود آن را به‌موقع شناسایی کرده و اقدامات لازم را انجام دهد.

## آموزش‌دهنده‌ها
تمامی اعضای تیم منتوری، در هر سطحی، می‌توانند در انتقال محتوای این مستند نقش داشته باشند و در صورت نیاز، پرسش‌های خوانندگان را پاسخ دهند و ابهامات آنان را برطرف کنند.

## نحوه آموزش
روند آموزش به این صورت است که ابتدا آموزش‌گیرنده باید این مستند را به‌طور کامل مطالعه کند. سپس در یک جلسه آموزشی، پرسش‌های او پاسخ داده می‌شود تا ابهامات او برطرف گردد. در صورت نیاز، ابزارها و نرم‌افزارهای لازم نیز آموزش داده خواهند شد.


## واژه‌نامه
