# تحویل گرفتن تکالیف فنی کارآموزان و ارجاع به منتورهای فنی

## مقدمه

کارآموزها در طول دوره آموزشی، مطالعات خود را در شبکه‌های اجتماعی آنلاین خود مانند توئیتر، تلگرام و لینکدین به اشتراک می‌گذارند. پست‌هایی که آن‌ها در این شبکه‌ها می‌گذارند، پیشرفت مطالعاتی آن‌ها را نشان می‌دهد. هر هفته، گزارشی از طرف کارآموز‌ها آماده می‌شود که شامل لینک تمامی پست‌های منتشر شده در هفته و یک سری اطلاعات دیگر است. هر کارآموز، یک کوردینیتور مختص به خود دارد و این گزارش را هر هفته به کوردینیتور خود ارسال می‌کند. منتورهای فنی وظیفه‌ی ارزیابی تکالیف فنّی کارآموزها را به عهده دارند و پست‌های به اشتراک گذاشته شده توسط کارآموزها را مطالعه و بررسی می‌کنند. برای این کار، گزارش کارآموز باید به دست یک منتور فنی برسد. شما در ادامه این مستند در بخش معرفی موضوع، با حیطه‌ی وظایف کوردینیتورها در مورد تحویل گرفتن تکالیف فنّی کارآموزها آشنا خواهید شد و در بخش شرح جزئیات، به تفصیل، نحوه‌ی ارجاع گزارش از کوردینیتور به یک منتور فنی شرح داده می‌شود.

## مخاطب

مخاطب این مستند، کارآموز‌هایی هستند که وارد فرآیند کارآموزمنتوری شده‌اند. همچنین تمامی اعضای برنامه CS Internship مانند منتورهای فنی و منتورها می‌توانند برای مطالعه‌ی این فرآيند از این مستند استفاده کنند.

## معرفی موضوع

طی سلسله جلساتی که در برنامه CS Internship، برای مشخص کردن وظایف منتورها (کارآموزمنتورها، دستیارمنتورها و منتورها) برگزار شد، قرار بر این شد که بر اساس سؤالات و نیازمندی کارآموز‌ها، حیطه‌ وظایف منتورها (کارآموزمنتورها، دستیارمنتورها و منتورها)، دسته‌بندی شود. کوردینیتورها کسانی هستند که تعداد مشخّصی کارآموز به آن‌ها اختصاص داده می‌شود و به طور مستقیم با کارآموزها در ارتباط هستند. درمورد گزارش فنّی کارآموزها، کوردینیتور، صرفاً وظیفه‌ی دریافت گزارش از کارآموزهای زیرمجموعه‌ خود را دارد و درباره‌ ارزیابی فنّی این گزارش و پاسخ به سؤالات فنّی کارآموز، وظیفه‌ای ندارد و فقط مسائل فنّی کارآموز را به منتورهای فنی ارجاع می‌دهد. منتورهای فنی افرادی هستند که به طور مستقیم با کارآموزها در ارتباط نیستند و بر اساس درخواست کوردینیتور، گزارش کارآموز را به لحاظ فنّی بررسی کرده و به سؤالات فنّی کارآموز پاسخ می‌دهند.

## شرح جزئیات

کارآموزها از زمان شروع دوره آموزشی خود، به صورت هفتگی، گزارشی با محتوای مشخص را برای کوردینیتور خود ارسال می‌کنند. محتوای این گزارش شامل سه چیز است:

1. لینک تمامی پست‌هایی که کارآموز طی آن هفته، در شبکه‌های اجتماعی به اشتراک گذاشته است.
2. مجموع ساعت‌هایی که در طی آن هفته برای برنامه CS Internship زمان گذاشته است.
3. میزان رضایت خود از عملکردش در این هفته را به صورت درصد اعلام کند؛ مثلا شصت درصد (60%) از خود عملکرد خود رضایت داشته است.

در زمان شروع دوره مطالعاتی، کوردینیتور درمورد روز و زمان ارسال گزارش، با کارآموز صحبت کرده و این زمان را با هماهنگی کارآموز مشخص می‌کند.

### دریافت گزارش

کوردینیتور باید پس از دریافت گزارش، موارد زیر را در آن بررسی کند:

- محتوای گزارش کامل باشد.
- لینک‌ها مشکلی نداشته باشند.
- گزارش از نظر نگارشی و مرتب بودن مشکلی نداشته باشد.

در صورتی که هر کدام از موارد بالا رعایت نشده باشد و مشکلی از این لحاظ وجود داشته باشد، کوردینیتور از کارآموز می‌خواهد که این موارد را تصحیح کرده و گزارش را دوباره ارسال کند. اگر این اتفاق بیش از سه بار افتاده باشد، این مورد را باید با یک منتور در میان بگذارد. همینطور باید شرح این اتّفاقات را در پروفایل کارآموز ثبت کند. نحوه آپدیت کردن پروفایل کارآموز در مستند «به‌روزرسانی پروفایل اینترن‌ها در مورد عملکرد آن‌ها (در حوزه کاری کارآموزمنتورها)» توضیح داده شده است.

### ارجاع گزارش به منتور فنی

کارآموز هر هفته برای صحبت راجع به گزارشی که ارسال کرده است، باید جلسه‌ای با یک منتور فنی داشته باشد. هماهنگی این جلسه، وظیفه‌ی کوردینیتور بوده و شرح آن در مستند «هماهنگی جلسات گزارش هفتگی اینترن‌ها» در دسترس است. با توجه به این که ساعت و روز برگزاری جلسات فنی هر منتور فنی در کلندر ثبت شده است، کوردینیتور، پس از مشاهده کلندر و انتخاب منتور فنی و هماهنگی با او، زمان جلسه و نام منتور فنی مورد نظر را به کارآموز خود اعلام می‌کند. کوردینیتور، پس از هماهنگی این جلسه، گزارش کارآموز را به منتور فنی که قرار است با کارآموز جلسه داشته باشد، از طریق کانال‌های ارتباطی ممکن (مانند تلگرام) ارسال می‌کند.

### وظیفه ی کوردینیتور در صورت عدم دریافت گزارش از کارآموز

کارآموز موظّف است هر هفته گزارش خود را ارسال کند. اگر این کار را انجام ندهد، نقض اصل «Integrity» محسوب می‌شود. در برنامه CS Internship اصل «Integrity»، یکی از اصول مهم برنامه محسوب می‌شود که تمام افراد در این برنامه به آن پایبند هستند. در صورت نقض این اصل، کوردینیتور آن را در پروفایل کارآموز ثبت کرده و یک منتور را در جریان این اتفاق قرار می‌دهد.

## آموزش‌دهنده

افرادی می‌توانند این مستند را آموزش دهند که پیش از این چنین مسئولیّتی را به عهده داشته‌اند. پس تمامی کارآموزمنتورها، دستیارمنتورها و منتورها توانایی آموزش این مستند را دارند.

## نحوه آموزش

آموزش‌دهنده، ابتدا باید اطمینان حاصل کند که فردی که قرار است آموزش ببیند، این مستند را از قبل مطالعه کرده باشد. در غیر اینصورت، آموزش‌دهنده باید از او بخواهد که مستند را به طور کامل مطالعه کند و سؤالات خود را جمع‌آوری نماید. پس از اینکه فرد، این مستند را مطالعه کرد، آموزش‌دهنده باید جلسه‌ای را برای رفع سؤالات و ابهامات او ترتیب داده و از اینکه این مستند را کامل متوجه شده است اطمینان حاصل کند. اگر در این مستند، به ابزار یا نرم‌افزار خاصی اشاره شده است، آموزش‌دهنده می‌تواند در صورت نیاز، در جلسه‌ای نحوه استفاده از این ابزارها را نشان دهد.

## واژه‌نامه

- **Integrity:** این واژه در فارسی به «تمامیّت» ترجمه شده است. در برنامه CS Internship اصل «Integrity»، یکی از اصول مهم برنامه محسوب می‌شود که تمام افراد در این برنامه به آن پایبند هستند.
- این اصل شامل سه بند می‌باشد:

1. هر شخص باید به هر حرفی که می‌زند، عمل کند، چون حرفی است که او زده.
2. در صورتی که شخص متوجه شد که نمی‌تواند به حرفش عمل کند، باید «همان لحظه» به افرادی که به هر نحوی این مساله به آن‌ها ارتباط پیدا می‌کند، اطلاع بدهد.
3. همچنین در صورتی که شخص به حرف خود عمل نکرد، باید خود را متعهد بداند که به هم ریختگی که در سیستم به وجود آورده را حل کند.
