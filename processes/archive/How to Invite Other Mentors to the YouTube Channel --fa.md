# نحوه‌ی ایجاد لینک دعوت‌نامه‌ی کانال یوتیوب برای منتورها (کارآموزمنتور، دستیارمنتور و منتور)


## مقدمه

هر یک از دوره های برنامه CS Internship از دو بخش تشکیل شده است که بخش اول «فاز مطالعاتی» نام دارد و از تعدادی استپ تشکیل شده است. استپ‌های یک دوره به ترتیب هستند و کارآموزان باید تمام استپ‌های یک دوره را بگذرانند تا از دوره فارغ‌التحصیل شوند. بعد از پایان هر استپ، تمامی کارآموزها یک ارائه به مدت بیست دقیقه به صورت آنلاین در یک پلتفرم استریم به صورت پخش زنده خواهند داد. در برنامه CS Internship اصطلاحا به هر یک از این ارائه‌ها، ارائه آنلاین گفته می شود. کارآموزان هر ارائه آنلاین خود را ضبط می‌کنند و ویدیو ضبط شده جهت حفظ و نگهداری در کانال یوتیوب برنامه CS Internship قرار داده می‌شوند تا همه کارآموزان یا افرادی که دنبال موضوعات مرتبط با موضوع ارائه‌های آنلاین هستند، از آن‌ها استفاده کنند. برای آپلود ویدیوی ارائه آنلاین کارآموزان، هر منتور (کارآموزمنتور یا دستیارمنتور) باید به کانال یوتیوب CS Internship دسترسی داشته باشد.

اشتراک‌گذاری نام کاربری و رمز عبور کانال یوتیوب با تمامی منتورها (کارآموزمنتور، دستیارمنتور و منتور) به لحاظ امنیتی صحیح نیست؛ چرا که امکان دارد یکی از منتورها (کارآموزمنتور، دستیارمنتور و منتور) به صورت سهوی یا عمدی، کانال یوتیوب  CS Internshipیا فایل‌های کانال را حذف کند.

شما در ادامه‌ این مستند در بخش معرفی موضوع با لزوم ایجاد لینک دعوت‌نامه کانال یوتیوب CS Internship برای منتورها و در بخش شرح جزئیات با نحوه ایجاد دسترسی به منتورها (کارآموزمنتور، دستیارمنتور و منتور)، و همچنین جدول نقش‌ها و دسترسی و نحوه ایجاد دسترسی یا حذف دسترسی برای منتورها (کارآموزمنتور،دستیارمنتور و منتور) توسط مدیر ارشد کانال، به طور کامل آشنا خواهید شد.

## مخاطب

مخاطبان اصلی این مستند، کارآموزمنتورهایی هستند که در حال حاضر در دوره‌های مختلف برنامه CS Internship کارآموز دارند. همچنین سایر اعضای برنامه و افراد علاقه‌مند خارج از برنامه که به کسب اطلاعاتی درباره‌ی موضوع این مستند تمایل دارند نیز می‌توانند آن را مطالعه کنند.

## معرفی موضوع

منتورهایی (کارآموزمنتور، دستیارمنتور و منتور) که در دوره‌های برنامه CS Internship، کارآموز دارند پس از ارائه‌ی آنلاین کارآموزهای خود، فایل ویدیوی ارائه آنلاین را باید در کانال یوتیوب CS Internship آپلود کنند. برای این کار باید برای تمامی منتورها (کارآموزمنتور، دستیارمنتور و منتور) دسترسی کانال یوتیوب ایجاد شود تا هر منتور بتواند فایل ویدیوی کارآموز خود را در کانال آپلود کند.

برای ایجاد دسترسی طبق سیاست‌های گوگل نیاز است که منتورها سرویس ایمیلی گوگل (Gmail) داشته باشند چون در حال حاضر امکان ارسال دعوت‌نامه برای سایر سرویس‌های ایمیلی نظیر (Outlook , Hotmail , Yahoo , Live) به دلیل سیاست‌های شرکت گوگل فراهم نیست.

## شرح جزئیات

در این بخش برای انجام این فرآیند نیاز است به ترتیب با گام‌های زیر آشنا شویم:

### سطوح مختلف دسترسی ها

جدول زیر نقش‌ها و دسترسی‌هایی که هر منتور (کارآموز منتور، دستیارمنتور و منتور) می‌تواند داشته باشد را نشان می‌دهد.
<div dir=rtl>

| **نقش‌ها (Role)** | **نوع منتورها** | **دسترسی‌ها** | **عدم دسترسی‌ها** |
| --- | --- | --- | --- |
| Owner | منتور | توانایی انجام هر گونه تغییرات از جمله حذف کانال یا تعریف مدیریت دسترسی‌ها کاربران دارد. | یک مدیر نمی‌تواند کانال را به سایر کاربران منتقل کند. |
| Manager | منتور | امکان مشاهده اطلاعات کانال را دارد.<br><br>امکان مدیریت دسترسی‌ها را دارد.<br><br>امکان ویرایش اطلاعات کانال را دارد.<br><br>امکان ایجاد، آپلود، اشتراک‌گذاری و حذف ویدیوها را دارد. | امکان حذف کانال را ندارد. |
| Editor | دستیارمنتور<br><br>کارآموزمنتور | امکان مشاهده‌ی اطلاعات کانال را دارد.<br><br>می‌تواند هر چیزی را ویرایش کند.<br><br>می‌تواند ویدیویی را آپلود و اشتراک‌گذاری کند.<br><br>می‌تواند پیش‌نویس ها را حذف کند. | امکان حذف کانال یا ویدیوهای به اشتراک گذاشته شده را ندارد.<br><br>امکان مدیریت دسترسی ها را ندارد.<br><br>نمی‌تواند قرارداد ببندد (قراردادهای مالی در یوتیوب). |
| Editor (Limited) | کارآموزمنتور | تمام دسترسی‌های Editor  را دارد. | امکان حذف کانال یا ویدیوهای به اشتراک گذاشته‌شده را ندارد.<br><br>امکان مدیریت دسترسی‌ها را ندارد.<br><br>نمی‌تواند قرارداد ببندد (قراردادهای مالی در یوتیوب).<br><br>دسترسی به داده‌های مالی را ندارد. |
</div>

### تعریف دسترسی منتورها (کارآموزمنتور، دستیارمنتور و منتور)

سازنده کانال (Owner) یا منتوری که سطح دسترسی مدیریت (Manager) دارد باید مراحل زیر را به ترتیب طی کند تا به بخش تعریف دسترسی‌ها و ارسال دعوت‌نامه برسد (تصویر ۱).

Settings 🡪 Permissions 🡪 Invite

![image](https://github.com/raminmjj/cs-internship-spec/assets/991847/45cec14b-5e44-4783-9c56-cb22a416b946)

تصویر (1)

بعد از انتخاب گزینه‌ی Invite صفحه‌ی جدیدی باز شده و سرویس ایمیلی گوگل (Gmail) و سطحی از دسترسی که می‌خواهیم به فرد بدهیم تعیین می‌کنیم (تصویر ۲).

![image](https://github.com/raminmjj/cs-internship-spec/assets/991847/17256ae3-0e9b-4485-90fc-87b9f9646131)

تصویر (2)

### حذف دسترسی منتورها (کارآموز منتور، دستیارمنتور و منتور)

برای اینکه دسترسی منتورها (کارآموزمنتور، دستیارمنتور و منتور) را حذف کنیم، کافیست که یکی از مدیران یا سازندهی کانال، سطح دسترسی منتور (کارآموزمنتور، دستیارمنتور و منتور) را به Remove Access تغییر دهد (تصویر3).

![image](https://github.com/raminmjj/cs-internship-spec/assets/991847/fcefbbe6-d3e8-4e8f-90a8-2852879ed9dd)


تصویر (3)

### نکات لازم در تعریف دسترسی

مدت زمان استفاده از لینک دعوت‌نامه سی روز است و بعد از این مدت لینک دعوت ابطال می‌شود.

در بخش ایجاد دسترسی توسط سازنده کانال وقتی برای اولین بار برای اشخاص دعوت‌نامه ارسال می‌شود، سرویس امنیتی گوگل از کاربر می‌خواهد که تا مراحل احراز هویت را انجام دهد.

مراحل احراز هویت برای هر کاربر با توجه به اطلاعاتی که در موقع ساخت سرویس ایمیل خود وارد کرده است متفاوت است. سیستم امنیتی گوگل این مراحل و روش‌های احراز هویت را برای کاربران اعلام می‌کند و تا مرحله‌ی دریافت کدتأیید موقت، کاربر را راهنمایی می‌کند. از روش‌های موجود برای دریافت کد تأیید موقت می‌توان به ارسال کد به شماره تلفن، ارسال کد به ایمیل یا استفاده از نرم‌افزار Google Authenticator اشاره کرد.

### فعال‌‌سازی حساب کاربری کانال یوتیوب

منتورها (کارآموزمنتور، دستیارمنتور و منتور) برای فعال‌سازی حساب کاربری خود با هر سطح دسترسی (مدیر یا ویراستار) باید به ایمیل خود مراجعه کرده و لینک دعوت‌نامه‌ای را که برایشان ارسال شده است، انتخاب کنند (تصویر ۴).

![image](https://github.com/raminmjj/cs-internship-spec/assets/991847/97c2230f-b16c-4975-ad31-64d8e15e1730)

تصویر (4)

همانطور که در تصویر فوق مشاهده می‌کنید برای فعال‌سازی حساب کاربری یوتیوب خود کافیست روی گزینه Accept Invitation کلیک کنید تا یک صفحه جدید باز شود و شما به کانال یوتیوب CS Internship دسترسی داشته باشید. اگر در  این صفحه جدید، تصویر (5) را مشاهده کردید کافیست گزینه Cancel را انتخاب کنید. در صورتی که گزینه Create Channel را انتخاب کنید، در کنار کانال یوتیوب CS Internship، یک کانال شخصی با نام شما نیز ایجاد خواهد شد.

![image](https://github.com/raminmjj/cs-internship-spec/assets/991847/84c4bc5e-7e5b-47d5-b12e-9ca2b0b42dba)

تصویر (5)

### نحوه Switch  بین اکانت شخصی و  کانال یوتیوب

اگر در سایت یوتیوب با اکانت شخصی خود وارد شده باشید، به صورت پیش‌فرض اکانت شخصیتان نمایش داده می‌شود و کانال برنامه CS Internship برای شما نمایش داده نمی‌شود. برای اینکه کانال CS Internship را مشاهده کنید لازم است از گزینه «Switch account» استفاده کنید (تصویر ۶).

![image](https://github.com/raminmjj/cs-internship-spec/assets/991847/6fe01041-8fa9-4cb2-8e5a-8282bb4ed218)

تصویر (6)

بعد از این که گزینه «Switch account» را انتخاب کردید، تمامی اکانت‌ها و دسترسی‌هایی که به کانال‌های یوتیوب دارید نمایش داده می‌شوند (تصویر ۷).

![image](https://github.com/raminmjj/cs-internship-spec/assets/991847/581f23db-0ed5-4515-a56e-6ceed9a1100f)

تصویر (7)

با انتخاب گزینه CS Internship وارد کانال یوتیوب خواهید شد و در قسمت بالا سمت راست، سطح دسترسی خود را می‌توانید مشاهده کنید (تصویر ۸).

![image](https://github.com/raminmjj/cs-internship-spec/assets/991847/97f31a65-10b7-44bc-9ab1-e5fa944fd5ef)


تصویر (8)

### نحوه ایجاد دسترسی در فرآیند آنبوردینگ

کارآموزها بعد از گذراندن تعدادی از گام‌های تعیین شده در دوره‌های برنامه CS Internship به مرحله کارآموزمنتوری می‌رسند. در این مرحله یکی از اعضای گروه منتورها مسئولیت آنبورد کردن کارآموز جدید را انجام می‌دهد. فرآیند آنبوردینگ، فرآیندی است که هر کارآموز هنگام ورود به جمع کارآموزمنتورهای برنامه CS Internship آن را طی می‌کند و با ساختارها و ابزارهایی که کارآموزمنتورها با آن کار می‌کنند، آشنا می‌شود.

مسئول آنبورد از دستیارمنتور یا منتورهایی که دسترسی مدیریت در کانال یوتیوب دارند، درخواست می‌کند که دسترسی کارآموزمنتور جدید را تعریف کرده و لینک دعوت‌نامه به کانال یوتیوب را ایجاد کنند و به ایمیل کارآموزمنتور جدید ارسال نمایند. بعد از ایجاد دعوت‌نامه، کارآموزمنتور جدید به حساب ایمیل خود مراجعه می‌کند و دسترسی خود را فعال می‌نماید.

## آموزش‌دهنده‌ها

در حال حاضر سازنده کانال یوتیوب و منتورهایی که دسترسی مدیریت دارند می‌تواند این مستند را آموزش دهند.

## نحوه آموزش

آموزش‌دهنده ابتدا باید اطمینان حاصل کند که فردی که قرار است آموزش ببیند این مستند را از قبل مطالعه کرده باشد. در غیر اینصورت، آموزش‌دهنده باید از او بخواهد که مستند را به طور کامل مطالعه کرده و سؤالات خود را جمع‌آوری نماید. پس از اینکه فرد این مستند را مطالعه کرد، آموزش‌دهنده باید جلسه‌ای را برای رفع سؤالات و ابهامات او ترتیب داده و از اینکه این مستند را کامل متوجه شده‌است، اطمینان حاصل کند. اگر در این مستند، به ابزار یا نرم‌افزار خاصی اشاره شده است، آموزش‌دهنده می‌تواند در صورت نیاز، در جلسه، نحوه‌ی استفاده از این ابزارها را آموزش دهد.

## واژه نامه

- **ارائه آنلاین:** ارائه آنلاین در یکی از پلتفرم‌های موجود برای پخش آنلاین ویدیو که قابلیت پخش زنده را هم دارد.
- **آنبوردینگ:** کارآموز هنگام ورود به جمع کارآموزمنتورها،‌ در ابتدا توسط یکی از اعضای گروه منتوری، آنبورد می‌شود، به این معنی که اطلاعات اولیه لازم اعم از زمان جلسات و اضافه‌شدن به گروه‌های تلگرامی و غیره را دریافت می‌کند.
