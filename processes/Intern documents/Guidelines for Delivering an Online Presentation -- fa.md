# راهنمای برگزاری ارائه آنلاین

## مقدمه

در برنامه‌ی CS Internship، تمام فرایندها با هدف آموزش و تقویت مهارت‌ها طراحی شده‌اند. ارائه‌ی آنلاین در پایان هر استپ، یکی از مهم‌ترین بخش‌ها برای تمرین یک مهارت کلیدی است. این ارائه در ظاهر فعالیتی ساده برای مرور آموخته‌ها به نظر می‌رسد، اما در واقع یکی از عمیق‌ترین و اثرگذارترین تمرین‌های مهارت‌های کسب‌وکار در کل برنامه محسوب می‌شود.

هدف از این فرآیند، صرفاً انتقال اطلاعات فنی نیست، بلکه پرورش توانایی بسیار مهم‌تری است که در صنعت نرم‌افزار از اهمیت حیاتی برخوردار است:  
**توانایی ارتباط مؤثر، بیان شفاف، و روایت آموخته‌ها در بستر حرفه‌ای.**

در دنیای واقعی، بسیاری از پروژه‌ها نه به دلیل مشکلات فنی، بلکه به‌خاطر ضعف در برقراری ارتباط و توضیح درست نتایج شکست می‌خورند.
به همین دلیل، این فرایند با هدف تقویت همین مهارت‌ها طراحی شده است تا اینترن بیاموزد چگونه دانش خود را به زبانی قابل فهم برای دیگران بیان کند و چگونه با بیان مؤثر، آموخته‌هایش را به نتیجه و تأثیر تبدیل کند.

## مخاطب

این مستند برای همه‌ی اینترن‌های فعال برنامه‌ی CS Internship در تمامی دوره‌ها (سی‌شارپ، وب، و یادگیری ماشین) نوشته شده است.  
منتورها، دستیارمنتورها و کوردینیتورها نیز می‌توانند از آن برای هدایت و هماهنگی ارائه‌ها استفاده کنند.

## معرفی موضوع

ارائه‌ی آنلاین، فرآیندی است که در پایان هر استپ (به‌جز استپ صفر) برگزار می‌شود.  
در این ارائه، اینترن باید طی یک جلسه‌ی **۲۰ دقیقه‌ای**، آموخته‌ها، تسک‌ها و دستاوردهای خود را به جامعه‌ی برنامه‌نویسان و منتورهای فنی برنامه ارائه دهد.

فلسفه‌ی طراحی این فرآیند بر این باور است که دانش زمانی ارزش پیدا می‌کند که بتوان آن را به دیگران منتقل کرد.  
به همین دلیل، ارائه‌ی آنلاین نه یک مرحله‌ی نمایشی، بلکه یک مرحله‌ی رشد است؛  
جایی که یادگیری از درون ذهن، به بیرون و به میدان ارتباط منتقل می‌شود.

## شرح جزئیات

در برنامه‌ی CS Internship، هیچ بخشی بدون فلسفه‌ی آموزشی طراحی نشده است.  
هر قدم، هر تسک، و حتی نحوه‌ی ارائه، حامل یک مفهوم آموزشی است.  
ارائه‌ی آنلاین نیز از همین جنس است؛ تمرینی برای یاد گرفتنِ بیان درست؛ یعنی تبدیل دانش خام به زبان اثرگذار.  
در ادامه، جزئیات کامل این فرآیند از منطق طراحی تا نحوه‌ی اجرا توضیح داده می‌شود.

## فلسفه و هدف برگزاری ارائه‌ی آنلاین

برگزاری ارائه‌ی آنلاین در پایان هر استپ سه هدف کلیدی دارد:

۱. **تثبیت یادگیری از طریق بیان**  
 انسان وقتی دانسته‌های خود را برای دیگران توضیح می‌دهد، در واقع در حال بازسازی ذهن خود است.  
 ارائه، فرصتی است برای تبدیل دانش ناپایدار به فهم پایدار.  
 تا زمانی‌که فردی نتواند مطلبی را به دیگری توضیح دهد، در واقع هنوز آن را یاد نگرفته‌ است.

۲. **پرورش مهارت ارتباط و روایت حرفه‌ای**  
 در صنعت نرم‌افزار، مهندسان موفق کسانی‌اند که می‌توانند تصمیم‌های فنی خود را به زبان قابل‌فهم برای دیگران توضیح دهند.  
 توان روایت، یکی از تفاوت‌های یک برنامه‌نویس صرف و یک مهندس نرم‌افزار واقعی است.  
 هدف ارائه‌ی آنلاین، تمرین این توانایی در محیطی امن و آموزشی است.

۳. **ساخت هویت حرفه‌ای آنلاین**  
 در دنیای امروز، هویت حرفه‌ای افراد تنها با کد و پروژه تعریف نمی‌شود؛ بلکه «حضور» آنلاین آن‌ها نقش مهمی ایفا می‌کند.
قرار دادن ارائه‌های شما در پروفایل حرفه‌ای‌تان، بخشی از یک رزومه‌ی زنده را می‌سازد؛ سندی از رشد، استمرار و توانایی برقراری ارتباط.
برنامه‌ی CS Internship از طریق همین ارائه‌ها به شما می‌آموزد چگونه دیده‌شدن را به فرصتی برای پیشرفت و توسعه‌ی حرفه‌ای تبدیل کنید.

بنابراین، ارائه‌ی آنلاین نه یک «کار تشریفاتی»، بلکه بخشی از نظام تربیتی برنامه است؛  
تمرینی برای حضور آگاهانه، گفت‌وگو با جامعه و تمرین و یادگیری انتقال مؤثر دانش.

## چارچوب مؤثر ارائه

ارائه‌ی آنلاین در برنامه‌ی CS Internship، فقط یک فعالیت نمایشی نیست؛  
بلکه بخشی از فرآیند یادگیری است که برای تمرین مهارت «تفکر تحلیلی و بیان ساختاریافته» طراحی شده است.  
هدف از این بخش، آن است که اینترن بتواند تجربه‌ی خود را به شکل منظم و قابل‌فهم به دیگران منتقل کند؛  
به‌گونه‌ای که مخاطب مسیر یادگیری، چالش‌ها و نتایج را به‌صورت روشن دنبال کند.

در برنامه، برای همه‌ی ارائه‌ها، ساختار سه‌مرحله‌ای زیر توصیه می‌شود.  
این ساختار به ارائه‌دهنده کمک می‌کند تا روایت خود را از حالت گزارشی خارج کرده و به شکل یک روایت آموزشی و حرفه‌ای بیان کند.

### آغاز (Hook)

ارائه باید با یک مسئله‌ی واقعی، تجربه‌ی شخصی یا مشاهده‌ای شروع شود که در طول استپ برای ارائه‌دهنده معنادار بوده است.  
هدف این بخش جلب توجه ظاهری نیست، بلکه **برقراری ارتباط انسانی و واقعی با موضوع** است.  
در این قسمت لازم است توضیح داده شود چرا این مسئله اهمیت پیدا کرد و چه چیزی باعث شد این موضوع برای ارائه دادن انتخاب شود.

### میانه (Exploration)

در بخش میانه، مسیر یادگیری توضیح داده می‌شود:  
از کجا شروع شد، چه منابعی مطالعه شد، چه چالش‌هایی پیش آمد و چگونه تصمیم گرفته شد با آن‌ها برخورد شود.  
تمرکز این بخش باید بر **فرآیند یادگیری و نحوه‌ی فکر کردن** باشد، نه صرفاً نتیجه‌ی نهایی.  
در واقع، ارزش اصلی ارائه در این است که نشان دهد فرد چگونه فکر کرده و تصمیم گرفته است، نه فقط اینکه چه خروجی تولید کرده است.

### پایان (Outcome)

در پایان، نتیجه‌ی مسیر و بینش به‌دست‌آمده جمع‌بندی می‌شود.  
این بخش باید نشان دهد که ارائه‌دهنده از تجربه‌ی خود چه آموخته و این یادگیری چه تأثیری بر مسیر یادگیری او گذاشته است.
پایان روشن، حس رشد و تکمیل را در مخاطب ایجاد می‌کند و باعث می‌شود ارائه در ذهن او ماندگار شود.

این ساختار ساده ولی بسیار مؤثر است.  
با رعایت آن، ارائه از یک گزارش ساده به یک **روایت یادگیری و رشد حرفه‌ای** تبدیل می‌شود.

## زمان‌بندی و فلسفه‌ی محدودیت زمانی

مدت زمان رسمی ارائه‌ها در برنامه دقیقاً **۲۰ دقیقه** است.
این محدودیت عمدی است و بخشی از طراحی آموزشی برنامه محسوب می‌شود.
در دنیای واقعی، مهندسان نرم‌افزار باید بتوانند در بازه‌های کوتاه و رسمی (مثل جلسات هفتگی یا کنفرانس‌ها) نتایج کار خود را شفاف، فشرده و مؤثر به کارفرما یا همکاران خود توضیح دهند.

ارائه‌ بدون زمان‌بندی مشخص برای اتمام و پیش‌بردن مطالب، معمولاً منجر به پراکندگی ذهنی و از دست رفتن تمرکز می‌شود.
در مقابل، محدودیت زمانی ۲۰ دقیقه، ذهن ارائه‌دهنده را مجبور می‌کند تا مفهوم را ساختارمند و دقیق بیان کند.
این محدودیت زمانی، محیطی برای تمرین مهارت انتقال اطلاعات به صورت کارآمد و تاثیرگذار در زمان محدود برای اینترن‌ها می‌باشد.

## الزامات پیش از ارائه

ارائه تنها زمانی قابل انجام است که اینترن همه‌ی اجزای استپ را تکمیل کرده باشد.  
این الزام نه صرفاً یک قاعده‌ی برنامه، بلکه بخشی از منطق آموزشی است:  
ارائه باید بازتاب «فرآیند کامل یادگیری» باشد، نه صرفاً بخشی از آن.

پیش از ارائه، اینترن باید:

-   تمام اقلام مطالعاتی و تسک‌های استپ را کامل کرده باشد.
-   در جلسات کارگاه‌های منتورشیپ استپ و دست‌کم یک جلسه‌ی فنی در استپ شرکت کرده باشد.
-   پست‌های مربوط به تسک‌ها و آموخته‌های خود را در LinkedIn، X و Telegram منتشر کرده باشد.
-   نسبت به مطالب فنی استپ دید خوبی به دست آورده باشد و وضعیت خود را آماده برای ارائه دادن و اشتراک دانش خود به جامعه مرتبط به خود بداند.

### برگزاری جلسه تست ارائه

برای **اولین ارائه در پلتفرم جدید**، لازم است اینترن به همراه کوردینیتور یک **جلسه‌ی تست ارائه** برگزار شود.  
در این جلسه، صحت مواردی مثل اشتراک‌گذاری صفحه، صدا و تصویر بررسی می‌شود.  
این اقدام با هدف ایجاد اطمینان نسبت به آمادگی فنی و کاهش احتمال بروز اختلال در روز ارائه اصلی انجام می‌گیرد و موجب آرامش خاطر برنامه، کوردینیتور و خود اینترن از مناسب بودن پیش‌نیازهای فنی ارائه خواهد بود.

اینترن می‌بایست برای هماهنگی این جلسه، در گروه _CS Internship – Coordination_ از کوردینیتور خود درخواست جلسه تست ارائه را بکند و با هم در همان گروه، زمان جلسه را هماهنگ نماید.

این تست از طریق لینک عمومی موجود در پیام پین‌شده‌ی گروه _CS Internship – Coordination → Meeting_ انجام می‌شود:  
[لینک تست تیمز](https://teams.microsoft.com/meet/25640498653430?p=awzol3rthmF6lLr2hW)

## فرآیند هماهنگی و اجرا

۱. **اعلام زمان پیشنهادی**  
 حداقل ۷ روز پیش از ددلاین، بازه‌ی زمانی پیشنهادی (حداکثر ۵ ساعت) را در گروه _CS Internship – Coordination -> General_ اعلام کنید.

۲. **تأیید نهایی زمان**  
 کوردینیتور زمان پیشنهادی را با منتورهای فنی در گروه منتورها هماهنگ می‌کند و پس از تأیید، زمان رسمی را در همان گروه _CS Internship – Coordination_ به شما اعلام می‌نماید.

> می‌توانید در گروه _CS Internship – Coordination_ جستجو کنید و هماهنگ شدن زمان ارائه توسط بقیه اینترن‌ها را با دید مثال ببینید.

## لغو یا تغییر زمان ارائه

در صورتی که پس از تعیین زمان ارائه توسط کوردینیتور، شرایطی برای اینترن ایجاد شود که انجام ارائه در زمان مقرر امکان‌پذیر نباشد، امکان لغو یا تغییر زمان ارائه وجود دارد.  
با این حال، از این مرحله به بعد مسئولیت هماهنگی برای تعیین زمان جدید **به‌طور کامل بر عهده اینترن** خواهد بود. این الزام از آن جهت وجود دارد که **درخواست لغو یا تغییر زمان، از سوی خود اینترن مطرح شده است**؛ بنابراین وی موظف است مسئولیت مستقیم ناشی از این تغییر را بر عهده گیرد، خسارت زمانی واردشده به وقتی که برنامه برای هماهنگی قبلی گذاشته را جبران کند و فرآیند هماهنگی جدید را به‌صورت مستقل انجام دهد.  
این تصمیم، بخشی از منطق آموزشی برنامه است تا اینترن در عمل، مسئولیت‌پذیری و هماهنگی با ذی‌نفعان فنی را در موقعیتی واقعی تمرین کند.

هماهنگی جدید باید مستقیماً با منتورهای فنی دوره و از طریق گروه _CS Internship – Coordination_ انجام شود.  
روش پیشنهادی برنامه برای انجام این هماهنگی، استفاده از قابلیت **Poll** در تلگرام است.

برای آشنایی با نحوه ساخت Poll در تلگرام، می‌توان از [این ویدئو آموزشی](https://www.youtube.com/shorts/ITZPglFMyXg) استفاده کرد.

در این حالت، اینترن باید:

1. ساعت‌های ممکن برای برگزاری ارائه را در Poll ثبت کند.
2. گزینه‌ی چند‌انتخابی را فعال کند تا منتورهای مختلف بتوانند بیش از یک گزینه را انتخاب کنند.
3. حالت **Quiz** را غیرفعال کند، زیرا انتخاب زمان درست یا غلط ندارد.
4. رأی‌دهی ناشناس را غیرفعال کند تا مشخص باشد هر منتور در کدام بازه زمانی می‌تواند حضور داشته باشد.

پس از ایجاد Poll، لازم است منتورهای فنی دوره در همان پیام منشن شوند تا در زمان‌های مناسب خود رأی دهند.  
زمانی که اکثریت منتورهای فنی، بازه‌ی مشخصی را انتخاب کردند، آن بازه به عنوان **زمان نهایی ارائه‌ی اینترن** در نظر گرفته می‌شود.

در ادامه، اینترن باید در همان گروه _CS Internship – Coordination_، کوردینیتور خود را منشن کرده و نتیجه‌ی نهایی را اطلاع دهد تا کوردینیتور فرآیندهای بعدی را برای ثبت و تأیید رسمی زمان ارائه انجام دهد.

هدف از این طراحی آن است که مسئولیت هماهنگی و ارتباط مؤثر به‌صورت واقعی تمرین شود. در محیط‌های کاری، تغییر برنامه‌ها امری طبیعی است، اما نحوه‌ی مدیریت آن است که تفاوت بین عملکرد حرفه‌ای و غیرحرفه‌ای را مشخص می‌کند.  
فرآیند فوق به اینترن می‌آموزد که در مواجهه با تغییر، باید ضمن حفظ ارتباط مؤثر با سایر اعضای تیم، زمان از دست‌رفته را به شکل مسئولانه جبران کند.

## برگزاری ارائه

در زمان تعیین‌شده، ارائه آغاز می‌شود. در طول بیست دقیقه‌ی ارائه، تنها ارائه‌دهنده سخن می‌گوید و دیگران میکروفون خود را باز نمی‌کنند و چیزی در زمان ارائه نمی‌گویند و فقط شنونده هستند.
این بازه به‌عنوان تمرینی برای **مالکیت کامل گفتار و تفکر فردی** طراحی شده است.  
هدف آن است که ارائه‌دهنده بیاموزد چگونه در سکوت جمعی، تمرکز ذهنی خود را حفظ کرده و در حضور جمع، بیان اطلاعات را تمرین کند.

ارائه‌ها در برنامه معمولا با اشتراک‌گذاری صدا و صفحه انجام می‌شوند.
نمایش تصویر خود در ارائه اختیاری است و به انتخاب ارائه‌دهنده بستگی دارد.  
با این حال، تمرکز اصلی باید بر **محتوا و ساختار فکری ارائه** باشد، نه بر جلوه‌ی بصری یا ظاهر فردی.  
فلسفه‌ی این بخش بر پرورش توان بیان منطقی و تمرین ارائه مفید است، نه نمایش یا اجرا.

## در صورت بروز خطا یا قطعی

در صورتی که در طول ارائه، اختلالی در صدا، تصویر یا ارتباط اینترنتی رخ دهد، نیازی به توقف جلسه یا نگرانی از بابت ادامه‌ی آن وجود ندارد.  
بر اساس طراحی فرآیند، **تمامی ارائه‌ها باید به‌صورت محلی (Local Recording)** هم‌زمان با برگزاری ارائه‌ی آنلاین ضبط شوند. این فایل ویدئویی، مرجع اصلی برای بازبینی و آپلود در کانال رسمی یوتیوب برنامه است.

در صورت بروز مشکل در جریان ارائه، پس از پایان جلسه، منتورهای فنی می‌توانند ویدئوی ضبط‌شده‌ی محلی را مشاهده کنند و به اینترن بازخورد لازم نسبت به ارائه را منتقل کند.  
این سازوکار به‌صورت آگاهانه طراحی شده تا از ایجاد اضطراب و آشفتگی در لحظه‌ی ارائه جلوگیری شود و تمرکز اصلی اینترن بر **فرآیند تمرین مهارت ارائه** باقی بماند، نه بر رفع خطای فنی.

## کارهای پس از ارائه

بخش «کارهای پس از ارائه» با این هدف طراحی شده است که مسیر پس از ارائه به‌صورت شفاف، استاندارد و قابل‌پیگیری انجام شود. این مرحله در منطق برنامه یک کار فرعی یا اداری محسوب نمی‌شود، بلکه بخشی از همان فرآیند آموزش مهارت‌های ارتباطی و گزارش‌دهی حرفه‌ای است که در محیط‌های کاری واقعی نیز اهمیت حیاتی دارد. در این بخش، تحویل ویدئو، نحوهٔ نگارش عنوان و توضیحات، و معیار بسته‌شدن پروندهٔ یک استپ توضیح داده می‌شود.

### تحویل ویدئو به کوردینیتور

پس از پایان ارائه، لازم است ویدئوی ضبط‌شده به همراه عنوان و توضیحات استاندارد توسط اینترنی که ارائه برگزار کرده در گروه _Coordination → General_ ارسال شود و کوردینیتور مربوطه منشن گردد. این فرآیند به این شکل طراحی شده است تا مسیر دسته‌بندی و انتشار ویدئو در یک چارچوب مشخص و قابل‌اتکا انجام شود. در این مرحله، اینترن می‌تواند فایل را مستقیماً در تلگرام آپلود کند یا در صورت تمایل، آن را در فضای ابری (مثل Google Drive) قرار دهد و لینک آن را ارسال کند.

برای اینکه ارائه‌ها در آینده قابل جست‌وجو باشند، اضافه‌کردن هشتگ‌های زیر در پیام گروه لازم است:  
`#cs_internship #course_name #step_number`

این ساختار تحویل، علاوه بر مدیریت بهتر محتوای آموزشی، یک شبیه‌سازی واقعی از فرآیند تحویل رسمی خروجی در تیم‌های نرم‌افزاری محسوب می‌شود؛ جایی که کیفیت تحویل، شفافیت وابستگی‌ها، و امکان ردیابی پروژه اهمیت بالایی دارد.

### نگارش عنوان (Title)

عنوان نقش «درگاه ورودی» به محتوای ارائه را دارد؛ یعنی اولین بخش که مخاطب، کوردینیتور، تیم انتشار و حتی الگوریتم‌های پلتفرم مشاهده می‌کنند. به همین دلیل، عنوان باید در یک جملهٔ دقیق و مستقیم مشخص کند که موضوع ویدئو چیست.  
نوشتن عنوان کوتاه و شفاف بخشی از تمرین ارتباط حرفه‌ای است. عنوان مبهم یا تزئینی ارزش کاری که انجام شده را پنهان می‌کند و امکان فهم و جست‌وجو را کاهش می‌دهد. به همین دلیل، ساختار عنوان بر پایهٔ شفافیت، سادگی و دقت طراحی شده است تا نشان دهد اینترن توانسته است جوهرهٔ محتوای خود را در یک جمله استخراج و ارائه کند.

### ساختار استاندارد نوشتن Description

قسمت Description ویدئو یک گزارش رسمی و هویت‌دهندهٔ ارائه است. هدف آن این نیست که صرفاً محتوای ویدئو را توضیح دهد، بلکه باید مسیر یادگیری، تصمیم‌ها، منطق ویدئو و خروجی نهایی را در قالبی کوتاه اما حرفه‌ای مستند کند. دلیل این طراحی آن است که هر ارائه در آینده به‌عنوان بخشی از آرشیو برنامه مورد استفاده قرار می‌گیرد و باید حتی بدون مشاهدهٔ ویدئو «قابل فهم» باشد. از نگاه برنامه، Description تمرینی مستقیم برای مهارت گزارش‌دهی سازمان‌یافته است؛ مهارتی که یکی از پایه‌های اصلی همکاری در تیم‌های نرم‌افزاری است و در بسیاری از سازمان‌ها حتی بیش از مهارت‌های فنی ارزش دارد.

#### اطلاعات شناسنامه‌ای (بخش بالایی Description)

در آغاز Description، لازم است تنها اطلاعات هویتی ضروری نوشته شود. این اطلاعات باعث می‌شود هر ارائه در آینده قابل‌ردیابی، قابل دسته‌بندی و قابل استفاده باشد و مخاطب بداند این محتوا متعلق به چه دوره و چه مرحله‌ای است.

اطلاعات لازم:

-   نام و نام خانوادگی
-   نام دوره و شمارهٔ استپ
-   لینک‌های مرتبط با ویدئو مثل LinkedIn یا GitHub (اختیاری)

این بخش به‌ظاهر ساده، زیرساخت آرشیو حرفه‌ای برنامه را تشکیل می‌دهد و تضمین می‌کند هیچ ارائه‌ای بدون هویت یا بدون قابلیت پیگیری باقی نماند.

#### توضیح اصلی (Core Description)

بخش اصلی Description جایی است که محتوای ویدئو، مسیر یادگیری و تصمیم‌های اینترن باید به صورت فشرده و حرفه‌ای توضیح داده شود. هدف از این بخش بازنویسی ویدئو نیست، بلکه ارائهٔ خلاصه‌ای تحلیلی از کار انجام‌شده است. در این بخش لازم است موارد زیر بیان شود:

-   هدف اصلی استپ و مسئله‌ای که قرار بوده حل شود
-   محتوایی که در ویدئو ارائه شده است
-   مسیر یادگیری، منابعی که بررسی شده، و چالش‌های طی‌شده
-   تصمیم‌هایی که گرفته شده و منطق پشت آن تصمیم‌ها
-   نتیجهٔ اصلی، نکات کلیدی و برداشت‌های مهم

ساختار این بخش طوری طراحی شده است که نشان دهد اینترن چگونه فکر کرده، چگونه انتخاب کرده، و چگونه از دل مسئله به نتیجه رسیده است. این دقیقاً همان الگوی گزارش‌نویسی حرفه‌ای در شرکت‌های نرم‌افزاری است که بر «فرآیند» همان‌قدر تأکید دارد که بر «نتیجه».

### انتشار در کانال YouTube و اطلاع‌رسانی

بعد از دریافت فایل و متن‌ها، کوردینیتور ویدئو را در **کانال رسمی YouTube برنامه CS Internship** منتشر می‌کند. پس از انتشار، لینک نهایی در گروه کلاب دوره‌ی شما ارسال می‌شود. برای مشاهده‌ی الگوهای نوشتن عنوان و توضیحات توسط دیگر اینترن‌ها، می‌توانید نمونه‌های موجود در کانال رسمی برنامه را بررسی کنید:
[کانال رسمی برنامه در یوتیوب](https://www.youtube.com/@csinternship8859/featured)

### انتشار شخصی در شبکه‌های اجتماعی

بعد از اعلام انتشار توسط کوردینیتور، می‌توانید یک پست مجزا در شبکه‌های اجتماعی منتشر کنید و لینک YouTube ارائه خود را قرار دهید. هدف از این کار اطلاع‌رسانی به شبکه‌ی حرفه‌ای شماست و به دیده‌شدن تلاش‌تان کمک می‌کند.

### بستن پرونده‌ی استپ

وقتی ویدئوی ضبط‌شده تحویل شد، در YouTube منتشر گردید و لینک نهایی در گروه کلاب به شما اطلاع داده شد، **پرونده‌ی استپ بسته می‌شود** و با خیالی راحت می‌توانید به مطالعه و پیش‌برد کارهای استپ بعد خود بپردازید.

### جمع‌بندی

این فرآیند طوری طراحی شده که خروجی شما «قابل پیدا شدن، قابل فهم، و قابل ارجاع» باشد. عنوان دقیق، توضیحات منسجم، و تحویل منظم فایل، سه ضلع اصلی این استاندارد هستند. با رعایت همین اصول ساده، کیفیت آرشیو عمومی برنامه حفظ می‌شود و اثر حرفه‌ای کار شما برای مخاطب و آینده‌ی کاری شما، قابل مشاهده خواهد بود.

## دستورالعمل پلتفرم LinkedIn Live

ارائه‌های برنامه از استپ دوم به بعد باید در LinkedIn Live انجام شوند.  
برای استپ اول، در صورت نداشتن دسترسی برگزاری ارائه بر روی LinkedIn، ارائه بر روی Microsoft Teams می‌تواند برگزار شود.
جزئیات راهنمای به دست آوردن دسترسی برگزاری LinkedIn Live [در این صفحه](https://www.linkedin.com/help/linkedin/answer/a568503) آمده است.

هدف از انتخاب LinkedIn، تنها پخش آنلاین نیست، بلکه تمرین حضور در فضای حرفه‌ای است.  
وقتی یاد بگیرید در یک بستر جهانی به زبان حرفه‌ای صحبت کنید،  
در واقع در حال تمرین گفت‌وگو با جامعه هستید، نه فقط با هم‌دوره‌ای‌هایتان.

## ابزار ضبط محلی و کیفیت فنی ارائه (OBS Studio)

در طراحی فرآیند ارائه‌ی آنلاین، کیفیت فنی ارائه به‌عنوان بخشی از محتوای حرفه‌ای آن در نظر گرفته شده است. در بسیاری از موقعیت‌های کاری، مهندس نرم‌افزار علاوه بر تولید محتوا یا راه‌حل فنی، مسئولیت دارد خروجی خود را با کیفیت قابل‌قبول مستند و ارائه کند. به همین دلیل، در برنامه‌ی CS Internship، ضبط محلی (Local Recording) ارائه به‌صورت هم‌زمان با برگزاری آن یک الزام آموزشی محسوب می‌شود.

ابزار پیشنهادی برای این کار **OBS Studio** است. این نرم‌افزار امکان ضبط پایدار تصویر صفحه، صدای ارائه‌دهنده و در صورت نیاز تصویر وب‌کم را در قالب یک خروجی مناسب برای انتشار در پلتفرم‌هایی مانند YouTube فراهم می‌کند. استفاده از OBS این اطمینان را ایجاد می‌کند که حتی در صورت بروز اختلال در اینترنت، افت کیفیت استریم زنده یا قطع موقت ارتباط، یک نسخه‌ی کامل و باکیفیت از ارائه در اختیار برنامه و اینترن باقی می‌ماند و می‌تواند برای بازبینی و انتشار مورد استفاده قرار گیرد.

پیش از روز ارائه، لازم است دست‌کم یک ضبط آزمایشی با OBS انجام شود. هدف از این ضبط آزمایشی، اطمینان از صحت تنظیمات زیر است:

-   سطح و شفافیت صدای میکروفن و نبودن نویز آزاردهنده؛
-   وضوح تصویر صفحه‌نمایش و خوانا بودن کد، متن یا اسلایدهای نمایش‌داده‌شده؛
-   عملکرد صحیح اشتراک صفحه و جابه‌جایی بین پنجره‌های مورد استفاده در ارائه؛
-   پایداری سیستم در هنگام ضبط (عدم ایجاد لگ یا کندی محسوس در حین کار).

پس از انجام ضبط آزمایشی، فایل تولیدشده باید به‌صورت نمونه بررسی شود تا مشخص شود که خروجی نهایی از نظر صدا و تصویر برای انتشار عمومی مناسب است.

استفاده از OBS و انجام این کنترل‌های اولیه، دو هدف را هم‌زمان محقق می‌کند: از یک سو، ریسک از دست رفتن محتوای ارائه به‌خاطر مشکلات فنی کاهش می‌یابد و از سوی دیگر، اینترن در عمل با یکی از الگوهای رایج در تیم‌های نرم‌افزاری آشنا می‌شود؛ الگویی که در آن مدیریت ابزار، پیشگیری از خطا و تضمین کیفیت خروجی بخشی از تعریف «حرفه‌ای بودن» است.

## مدل‌های پیشنهادی برای ارائه

مدل ارائه در برنامهْ یک قالب ثابت یا از پیش‌تعیین‌شده ندارد. ارائه می‌تواند در شکل‌ها و ساختارهای متفاوتی انجام شود، اما منطق برنامه بر این استوار است که «فرمِ ارائه تابعِ محتوا» باشد؛ یعنی ابتدا باید مشخص شود استپ چه مسئله‌ای را دنبال می‌کند و اینترن در مسیر یادگیری به چه دستاوردی رسیده است، سپس با توجه به ماهیت همان محتوا، مدل مناسب برای ارائه انتخاب شود. هدف از این رویکرد آن است که ارائه از قالب‌سازی و اجرای فرمی صرف فاصله بگیرد و به یک بیان حرفه‌ای و متکی بر فهم عمیق تبدیل شود.

در چارچوب برنامه، چند مدل رایج برای ارائه وجود دارد که هرکدام بسته به نوع استپ، دستاورد اینترن و جنس محتوای آموزشی می‌توانند مناسب باشند. این مدل‌ها عبارت‌اند از:

۱. **کدنویسی زنده (Live Coding)**  
 این مدل زمانی مناسب است که مسئلهٔ اصلی استپ ماهیت اجرایی یا الگوریتمی دارد و ارائه‌دهنده قصد دارد نحوهٔ فکر کردن، تصمیم‌گیری، طراحی و پیاده‌سازی را به‌صورت مرحله‌به‌مرحله نشان دهد. ارزش این مدل در شفاف‌سازی فرآیند است.

۲. **استفاده از اسلاید یا ساختار تحلیلی**  
 این مدل زمانی کاربرد دارد که محتوا نیازمند یک روایت سازمان‌یافته‌، تحلیل مفاهیم، توضیح معماری یا ارائهٔ ساختار ذهنی اینترن باشد. اسلاید در این برنامه وسیله‌ای برای «نمایش نظم فکری» است و نه ابزاری برای پر کردن فضاهای بصری.

۳. **نمایش خروجی یا پروژهٔ ساخته‌شده**  
 در استپ‌هایی که نتیجهٔ نهایی یک محصول، یک تمرین اجرایی یا یک خروجی قابل نمایش است، این مدل کمک می‌کند فرآیند یادگیری در قالب «آنچه ساخته شده» روایت شود. در این مدل، کیفیت ارائه به توانایی توضیح مسیر رسیدن به خروجی و چرایی تصمیم‌ها وابسته است، نه به جلوه‌های بصری پروژه.

۴. **تحلیل یک مفهوم کلیدی از استپ**  
 این مدل زمانی مناسب است که استپ یک مفهوم محوری، یک خطای رایج، یا یک فرآیند تفکر را آموزش می‌دهد. تمرکز این ارائه روی تحلیل، مقایسه، توضیح منطق و نشان‌دادن فهم عمیق است، نه روی اجرا یا نمایش.

فارغ از اینکه کدام مدل انتخاب می‌شود، اصل مشترک میان همهٔ آن‌ها «انتخاب بهترین روش برای انتقال معنا» است. در منطق برنامه، خلاقیت در ارائه به معنای استفاده از جلوه‌های بصری، انیمیشن یا رنگ‌بندی نیست؛ خلاقیت یعنی اینکه ارائه‌دهنده بتواند تشخیص دهد چه قالبی محتوای استپ را دقیق‌تر، شفاف‌تر و حرفه‌ای‌تر منتقل می‌کند و چگونه می‌تواند مسیر یادگیری خود را برای مخاطب قابل‌فهم و قابل‌پیگیری سازد.

## آموزش‌دهنده‌ها

آموزش‌دهنده در این مستند به افرادی اطلاق می‌شود که با ساختار برنامه‌ی CS Internship، روند ارائه‌ی آنلاین و مراحل هماهنگی آن آشنا هستند. این افراد معمولاً شامل کوردینیتورها و منتورهایی هستند که سابقه‌ی همراهی اینترن‌ها در فرآیند ارائه یا مشاهده‌ی ارائه‌های پیشین را دارند. آموزش‌دهنده باید توانایی توضیح مراحل اجرایی، الزامات قبل و بعد از ارائه و نحوه‌ی هماهنگی‌های مرتبط با آن را داشته باشد و از دقت انتقال مفاهیم مستند اطمینان حاصل کند.

## نحوه‌ی آموزش

هنگامی که این مستند برای مطالعه در اختیار یک اینترن قرار می‌گیرد، آموزش‌دهنده مسئول است که از فهم درست مفاهیم کلیدی آن اطمینان حاصل کند. این کار از طریق پاسخ‌گویی به پرسش‌ها، رفع ابهام‌های مرتبط با مراحل اجرا و توضیح نکات عملی انجام می‌شود.

آموزش‌دهنده لازم است تأکید کند که مدل ارائه، شکل روایت و نحوه‌ی اجرای آن قالب از پیش‌تعیین‌شده ندارد و صرفاً به‌عنوان یک تمرین برای تقویت مهارت‌های ارائه و بیان فنی طراحی شده است. انتخاب شکل ارائه و نحوه‌ی بیان محتوا بر اساس سبک یادگیری خود اینترن انجام می‌شود و جنبه‌ی الزامی ندارد.

در مجموع، نقش آموزش‌دهنده فراهم‌سازی یک درک روشن از فرآیند، پاسخ‌گویی به پرسش‌ها و هدایت اینترن در اجرای ارائه مطابق الزامات برنامه است.

## واژه‌نامه

ارائه‌ی آنلاین  
جلسه‌ی تست ارائه  
هماهنگی زمان ارائه  
ددلاین  
ضبط محلی  
Poll  
کوردینیتور  
منتور
