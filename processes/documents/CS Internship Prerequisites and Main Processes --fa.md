# مستند پیش‌نیازها و فرایندهای اصلی برنامه CS Internship

## مقدمه
در این مستند به معرفی پیش‌نیازها و برخی از فرآیندهای اصلی برنامه CS Internship می‌پردازیم که لازم است همه متقاضیان قبل از ورود به برنامه با آنها آشنا باشند.  بعد از ورود به برنامه، شرکت‌کنندگان در حین انجام فعالیت‌های برنامه با فرآیندهای دیگر آن و نیز با جزئیات بیشتر فرآیندهای ذیل آشنا خواهند شد.

این مستند برای متقاضیانی مناسب است که مستند [CS Internship Overview](https://github.com/cs-internship/cs-internship-spec/blob/master/processes/documents/CS%20Internship%20Overview%20--farsi-ir.md) را مطالعه کرده و ویدیو [کارگاه آشنایی با برنامه CS Internship](https://drive.google.com/file/d/1HmBSP01EdYrL841hELM0hVfX2E3hprzx/view?usp=sharing) را دیده باشند. 

## پیش‌نیازها برای ورود به برنامه
برنامه CS Internship کاملاً به صورت ریموت برگزار می‌شود و اساسا از ابتدا طوری طراحی شده است تا شرکت‌کنندگان را برای کار در تیم‌های ریموت ایرانی و خارجی آماده کند. برای ورود به آن، افراد به یک کامپیوتر مناسب برای برنامه‌نویسی و یک خط اینترنت که از پهنای باند لازم برای شرکت در جلسات تصویری برخوردار باشد نیاز دارند.

پیشینه تحصیلی و کاری افرادی که وارد این برنامه می‌شوند برای ما اهمیت ندارد. آنچه مهم است، انگیزه و تعهد فرد برای خلق آینده‌ای جدید برای خود از طریق فعالیت در صنعت مهندسی نرم‌افزار است. تاکنون گستره متنوعی از افراد، مانند دانشجویان و فارغ‌التحصیلان رشته‌های نرم‌افزار، علوم کامپیوتر و رشته‌های مربوطه، دانش‌آموزان دبیرستانی، خانم‌های خانه‌دار و افرادی که قصد تغییر شغل داشته‌اند از سراسر ایران یا خارج از ایران در این برنامه شرکت ‌کرده‌اند. با این حال، برای موفقیت در این برنامه، **تجربه قبلی با برنامه‌نویسی** و **آشنایی با زبان انگلیسی** در حد خواندن متون کتاب‌های برنامه‌نویسی و استفاده از ویدیوهای آموزشی مربوطه لازم خواهد بود. عدم برخورداری از این مهارت‌ها جلوی ورود فرد به برنامه را نمی‌گیرد، ولی حجم کار وی برای فارغ‌التحصیل شدن از برنامه را به شدت بالا می‌برد.

## نحوه ارتباطات در برنامه
تمامی ارتباطات در برنامه CS Internship از طریق گروه‌ها و کانال‌های تلگرامی مربوط به برنامه صورت می‌گیرد. به عبارت دیگر، همه اطلاع‌رسانی‌ها و پرسش و پاسخ‌ها و هماهنگی‌های برنامه بین شرکت‌کنندگان و برنامه از طریق تلگرام انجام می‌شوند. این به ما اجازه می‌دهد کیفیت اطلاعات رد و بدل شده را پایش کنیم و کارآمدی برنامه را در دراز مدت بسنجیم. در بدو ورود خود به برنامه، همه شرکت‌کنندگان به این گروه‌ها و کانال‌ها اضافه خواهند شد و با کارکرد‌ آنها آشنا خواهند شد. همه صحبت‌هایی که در این گروه‌ها و کانال‌ها صورت می‌گیرد از طرف برنامه به رسمیت شناخته می‌شود و قابل تکیه و پیگری خواهد بود.

## دوره‌های برنامه
در حال حاضر برنامه CS Internship شامل سه دوره می‌باشد:

**دوره سی‌شارپ**: این دوره شامل مفاهیم اصلی برنامه‌نویسی زبان #C و محیط NET. است. همچنین این دوره شامل انجام یک سری پروژه برای درک بهتر مفاهیم است که به شرکت‌کنندگان در فرآیند یادگیری خود کمک می‌کنند. مستند [گام‌های دوره سی‌شارپ](https://github.com/cs-internship/cs-internship-spec/tree/master/courses/csharp) این دوره را با جزئیات بیشتری تشریح می‌کند.

**دوره وب**: این دوره شرکت‌کنندگان را با مفاهیم پایه فناوری‌های JavaScript ،CSS ،HTML و TypeScript و یک سری framework های مربوطه از طریق مطالعات تئوری و پروژه‌های عملی آشنا می‌کند. مستند [گام‌های دوره وب](https://github.com/cs-internship/cs-internship-spec/tree/master/courses/web) این دوره را با جزئیات بیشتری تشریح می‌کند.

**دوره یادگیری‌ ماشین**: دوره Machine Learning شامل سه مرحله اصلی (۱) مبانی زبان پایتون، (۲) مبانی علوم داده با ابزارهایی مانند Matplotlib ،Numpy و Pandas، و (۳) مبانی یادگیری ماشین با تمرکز بر الگوریتم‌ها و مفاهیم ریاضی است. این دوره مهارت‌های لازم برای تحلیل داده و ایجاد مدل‌های اولیه را پرورش می‌دهد. برای مستند [گام‌های دوره یادگیری ماشین](https://github.com/cs-internship/cs-internship-spec/tree/master/courses/Machine%20Learning) این دوره را با جزئیات بیشتری تشریح می‌کند.

هر فرد فقط می‌تواند در آن واحد در یکی از این دوره‌ها شرکت کند. شرکت‌کنندگان معمولاً بین ۲۵ تا ۳۰ ساعت در هفته روی دوره زمان صرف می‌کنند و بسته به سرعت یادگیری و حرکت خود، تکمیل کل برنامه معمولاً حدود ۱۵ ماه زمان می‌برد. نهایتا سرعت حرکت هر فرد در برنامه به عهده خود وی است.

## فرایندهای اصلی برنامه
به افرادی که برای یادگیری در برنامه CS Internship شرکت می‌کنند، اصطلاحاْ «اینترن» (intern یا کارآموز) گفته می‌شود. آموزش‌های برنامه طوری طراحی شده‌اند تا دو مجموعه متفاوت از مهارت‌های مهم برای موفقیت در صنعت مهندسی نرم‌افزار را به اینترن‌ها منتقل کنند. یکی از این مجموعه مهارت‌ها، طبیعتاً **«مهارت‌های فنی»** است، یعنی مهارت‌های تخصصی که برای کار در صنعت نرم‌افزار لازم است. ولی مجموعه دیگر، که از دید ما برای موفقیت یک مهندس نرم‌افزار حتی از مهارت‌های فنی هم مهم‌تر هستند، **«مهارت‌های کسب و کاری»** نامیده می‌شوند. به طور خلاصه، این‌ها شامل مهارت‌هایی هستند که به یک مهندس نرم‌افزار اجازه می‌دهند به عنوان عضوی از یک تیم تولید نرم‌افزار در راستای اهداف یک کسب‌ و‌ کار خاص با همراهی و همکاری نزدیک با دیگر اعضای تیم، اقدام به کار و خلق ارزش برای آن سازمان، هم‌تیمی‌ها و خود نماید.

در برنامه CS Internship، اینترن‌ها در پایان هر دوره خاص، آمادگی لازم برای حضور به عنوان یک نیروی متخصص Junior (یعنی تازه وارد و کم تجربه) در تیم‌های حرفه‌ای تولید نرم‌افزار را کسب می‌کند. به عبارت دیگر، مهارت‌های فنی و کسب‌و‌کاری که فرد در طول دوره با ممارست و سخت‌کوشی به دست خواهد آورد، دقیقاً آن دسته از مهارت‌هایی هستند که تیم‌های حرفه‌ای تولید نرم‌افزار برای نیروهای تازه وارد خود به دنبال آن هستند ولی به ندرت مجموع آن‌ها را با هم در افراد تازه وارد پیدا می‌کنند. موفقیت CS Internship در امر آموزش و انتقال این مهارت‌ها منجر به این شده است که تقاضا و رقابت بالایی برای استخدام فارغ‌التحصیلان این برنامه وجود داشته باشد.

حرکت در هر دوره در **سه مسیر موازی** و **دو مرحله مختلف** انجام می‌شود.

## مراحل دوگانه برنامه
دو مرحله هر دوره عبارتند از مرحله «خودآموزی» و مرحله «کارآموزی».

![image](https://github.com/user-attachments/assets/7f75bc66-3666-4b59-b945-ea009113c4b1)


### مرحله خودآموزی
در مرحله خودآموزی که معمولاً ۹ ماه طول می‌کشد، فرد اینترن در عمل **یاد می‌گیرد که چگونه یاد بگیرد**. حقیقت این است که در دنیای امروز، از مهندسین نرم‌افزار حرفه‌ای انتظار می‌رود که به جای شرکت در دوره‌های آموزشی، خود بتوانند با سرعت بالا، همه زبان‌ها، ابزارها، برنامه‌ها و مباحث جدید فناوری که برای پروژه‌های جدید آنها لازم است را یاد بگیرند. طبیعتاً، هدف اصلی برنامه CS Internship پرورش نیروهایی است که مهارت این را دارند که خود هر آنچه را که لازم است در مورد مسائل فنی بدانند را با استفاده از منابع موجود به خود آموزش دهند.

به عبارت دیگر، در دوره‌های آموزشی برنامه CS Internship، **هیچ کس چیزی به کسی تدریس نمی‌کند**. کل دوره‌ها به صورت برنامه‌های خودآموزی اجرا می‌شوند. ولی در طول هر دوره، تعداد زیادی افراد به عنوان راهنما در کنار اینترن‌ها حرکت می‌کنند. این راهنماها با عنوان «منتور» شناخته می‌شوند. منتورها کسانی هستند که پیش از این، یا یکی از دوره‌های برنامه CS Internship را گذرانده‌اند یا همین حالا به عنوان اینترن مشغول گذراندن یکی از دوره‌ها هستند. منتورها به صورت داوطلبانه به اینترن‌ها در طی کردن مسیر برنامه کمک می‌کنند، همانطور که منتورهای دیگر به آن‌ها کمک کردند. منتور شدن یکی از الزامات برنامه CS Internship برای همه اینترن‌ها است. به عبارت دیگر، **هر اینترنی باید یک روز منتور شود**، وگرنه از برنامه فارغ‌التحصیل نخواهد شد.

مرحله خودآموزی هر دوره از تعداد مشخصی «اِستِپ» یا «Step» (به معنی «قدم» یا «پله») تشکیل شده است. هر کدام از این استپ‌ها تعریف دقیقی دارند که شامل یک سری فعالیت‌ها و نتایج مطلوبی که باید دستاورد آن فعالیت‌ها باشند، می‌باشد. استپ‌ها باید به ترتیب توسط همه اینترن‌ها تکمیل شوند. یک اینترن نخواهد توانست به استپ‌های بعدی دوره برود، مگر اینکه همه استپ‌های قبلی را با موفقیت تکمیل کرده باشد. در پایان موفقیت‌آمیز آخرین Step هر دوره، اینترن آماده است تا وارد مرحله دوم دوره، یعنی مرحله کارآموزی شود.

### مرحله کارآموزی
فلسفه مرحله کارآموزی این است که فرآیند خودآموزی تنها می‌تواند بخشی از دانش و مهارت‌های فنی لازم را برای ورود موفقیت‌آمیز به بازار کار به اینترن‌ها منتقل کند. کار در کنار افراد با تجربه، تعامل با یک تیم حرفه‌ای و یاد گرفتن از آن‌ها نقش مهمی در کسب بقیه این دانش و مهارت‌ها ایفا می‌کنند. مرحله کارآموزی عملی این فرصت را در اختیار اینترن قرار می‌دهد که به عنوان کارآموز برای مدت شش ماه در یک تیم حرفه‌ای تولید نرم‌افزار کار کند تا فرآیند یادگیری خود را ادامه دهد.

برنامه CS Internship با تعدادی از شرکت‌های تولید نرم‌افزار که علاقه دارند فرصتی برای یادگیری عملی در اختیار اینترن‌های برنامه قرار دهند همکاری نزدیک دارد. این فرصت‌های کارآموزی غالباً بدون حقوق و مزایا در اختیار کارآموز قرار می‌گیرند، گرچه برخی از شرکت‌ها به صلاحدید خود شاید اقدام به پرداخت کمک‌هزینه‌هایی به کارآموزان جذب شده نمایند. شرکت‌هایی که علاقه به جذب کارآموز از برنامه را دارند، «شرکت‌های پشتیبان برنامه» نامیده می‌شوند. این شرکت‌ها تعهد می‌کنند که از یک سری استانداردهای فنی و عملیاتی که ادامه فرآیند یادگیری اینترن را در طول دوره کارآموزی وی تضمین می‌کند، پیروی کنند. در صورتی که هر یک از این شرکت‌ها در عمل این کار را نکند، آن شرکت از برنامه CS Internship کنار گذاشته خواهد شد و قادر به جذب اینترن‌های برنامه نخواهد بود.

برنامه CS Internship هیچ مبلغی از شرکت‌های پشتیبان برنامه در ازای آموزش یا معرفی اینترن‌های برنامه دریافت نمی‌کند.

معمولاً، در طی دو ماه اول دوره کارآموزی عملی، اینترن‌ها هیچ خروجی خاصی برای شرکت‌های پشتیبان ندارند و تنها روی یادگیری فرآیندهای تولید، ابزارها و فناوری‌های مورد استفاده در آن شرکت‌ها متمرکز خواهند بود. معمولاً بعد از دو ماه، اینترن‌ها به جایی می‌رسند که برخی از کارهایشان برای شرکت خروجی داشته باشد. در طی بازه دو ماه آخر مرحله کارآموزی عملی، از اینترن‌ها انتظار می‌رود که تاثیر مناسبی روی پروژه‌های در دست انجام در آن شرکت‌ها بگذارند.

اینترن‌هایی که دوره کارآموزی ۶ ماهه خود را با موفقیت به پایان می‌رسانند، در عمل از برنامه CS Internship فارغ‌التحصیل می‌شوند. درصد قابل توجهی از آن‌ها معمولاً در همان شرکتی که کارآموزی عملی خود را انجام داده‌اند استخدام می‌شوند. بقیه از طرف منتورهای باتجربه برنامه CS Internship برای کار به شرکت‌های دیگری که معمولاً رغبت زیادی به کار با فارغ‌التحصیلان برنامه دارند، معرفی می‌شوند.

هر اینترنی که مرحله خودآموزی را با موفقیت پشت سر می‌گذارد به صورت خودکار وارد مرحله کارآموزی نمی‌شود. شرکت‌هایی که برنامه کارآموزی را برگزار می‌کنند، آزاد هستند که تنها اینترن‌هایی که نظر آن‌ها را جلب می‌کنند انتخاب کنند، کما اینکه اینترن‌ها هم این فرصت را دارند که از بین شرکت‌های مختلف، تیم مورد علاقه خویش را انتخاب کنند. سطح و کیفیت فعالیت‌های اینترن در برنامه تاثیر زیادی به ایجاد علاقمندی در این شرکت‌ها دارد. شروع مرحله کارآموزی به توافق طرفین بستگی دارد و بستگی به سطح مهارت‌های فنی و کسب و کاری اینترن دارد.

## مسیرهای موازی سه‌گانه برنامه
سه مسیر موازی برنامه CS Internship عبارتند از:

- مسیر یادگیری مهارت‌های فنی
- مسیر یادگیری مهارت‌های کسب و کاری
- مسیر خدمت به جامعه CS Internship
  
![image](https://github.com/user-attachments/assets/e6945d5f-d3ad-4240-9778-6dc6da753f61)


### مسیر یادگیری مهارت‌های فنی
مسیر فنی برنامه در قسمت پیش تشریح شد و شامل انتخاب یک دوره فنی، انجام موفقیت آمیز همه قدم‌های مرحله خودآموزی آن، ورود به مرحله کارآموزی و تکمیل موفقیت آمیز آن مرحله است.

### مسیر یادگیری مهارت‌های کسب‌وکاری
تجربه بنیان‌گذاران برنامه CS Internship نشان می‌دهد که پروژه‌های نرم‌افزاری کشور به ندرت به خاطر مشکلات فنی با شکست روبرو می‌شوند. علت اصلی بخش اعظم پروژه‌های شکست خورده در ایران، عدم برخورداری اعضای تیم از یک سری مهارت‌های کسب‌و‌کاری، به خصوص مهارت‌های حوزه ارتباطی و تعاملات انسانی و تیمی است.

این مهارت‌ها شامل مهارت‌هایی هستند مانند **صحبت کردن**، **شنیدن**، **سوال کردن**، **جواب دادن**، **قول دادن**، **به اشتراک گذاشتن اطلاعات**، **درخواست کمک کردن**، **کمک کردن به دیگران**، **حل مسئله**، **حل اختلاف**، **کار تیمی** و **رهبری**. این مهارت‌ها به فرد کمک می‌کنند تا در یک تیم نرم‌افزاری به طور موثر با هم‌تیمی‌های خود تعامل داشته و کار تیمی انجام دهد. مهارت‌های کسب‌و‌کاری، نقشی کلیدی در موفقیت یا شکست تیم‌های نرم‌افزاری ایفا می‌کنند. به همین دلیل، در کنار آموزش مهارت‌های فنی، تمرکز اصلی ما در برنامه CS Internship روی پرورش مهارت‌های کسب‌و‌کاری در اینترن‌ها است.

مکانیزم اصلی که از آن برای انتقال مهارت‌های کسب‌وکاری در برنامه CS Internship استفاده می‌شود، فعالیت در نقش یک منتور برای اینترن‌های دیگر است. به همین دلیل منتور شدن یکی از قدم‌های مهم برای اینترن‌ها در برنامه است که همه نهایتاْ حتما باید وارد آن شوند.

### مسیر خدمت به جامعه CS Internship
کل خدماتی که CS Internship در اختیار اینترن‌ها قرار می‌دهد به صورت داوطلبانه توسط اینترن‌ها، منتورها و فارغ‌التحصیلان این برنامه طراحی، پیاده‌سازی و اجرا می‌شود. حجم زیادی کار پشت صحنه انجام می‌شود تا یک اینترن بتواند به راحتی از این خدمات استفاده کند. در ازای دریافت این خدمات، اینترن‌ها متعهد می‌شوند که از یک نقطه به بعد، در انجام آن کارها به صورت داوطلبانه مشارکت کنند.  اینترن‌هایی که شرایط لازم برای ورود به فرآیند منتور شدن را کسب کرده‌اند، از آن نقطه به بعد باید حداقل ۵ ساعت در هفته برای خدمت به برنامه و اینترن‌های دیگر وقت بگذارند.

پس در عمل، هم خدمت به جامعه CS Internship و هم کسب مهارت‌های کسب‌وکاری از طریق فعالیت به عنوان یک منتور در برنامه میسر می‌شوند. 

## سطوح منتور‌ها

در CS Internship، سه سطح منتور وجود دارند: «کارآموزمنتورها»، «دستیارمنتورها» و «منتورها»، گرچه در بسیاری از مواقع، به کارآموزمنتورها و دستیارمنتورها نیز منتور گفته می‌شود، با وجود اینکه هنوز به صورت رسمی به سطح یک «منتور» نرسیده‌اند. در برخی از مواقع وقتی در این برنامه از واژه منتور استفاده می‌شود منطور تنها کسانی هستند که به آخرین و بالاترین سطح منتوری رسیده‌اند و عنوان «منتور» را به صورت رسمی دریافت کرده‌اند و به «تیم منتورها» پیوسته‌اند. ولی در بیشتر مواقع منظور از منتور همه کسانی هستند که چه به عنوان کارآموزمنتور یا چه به عنوان دستیارمنتور یا چه به عنوان یک منتور رسمی مشغول خدمت رسانی به جامعه CS Internship هستند. در عمل، تا زمانی که یک فرد تنها دارد از خدمات برنامه استفاده می‌کند، به او اینترن گفته می‌شود ولی بعد از اینکه او شروع به همکاری و مشارکت در ارائه خدمات نیز کرد، به او منتور هم گفته می‌شود.

### کارآموزمنتورها
از هر اینترن جدید که وارد برنامه CS Internship می‌شود انتظار می‌رود در طی مدت زمانی بین ۴ تا ۶ ماه صلاحیت لازم برای ورود به سطح کارآموزمنتوری را به دست آورد. اولین مسئولیتی که به اینترن‌هایی که وارد سطح کارآموزمنتوری شده‌اند محول می‌شود، ایفای نقشی است که اصطلاحاْ به آن نقش «کوردینیتور» گفته می‌شود (Coordinator). واژه cooardinate در انگلیسی یک فعل است و معنای آن «هماهنگ کردن» است. کلمه coordinator به کسی گفته می‌شود که کارش هماهنگ کردن دیگران است. پس کوردینیتورها در CS internship در عمل کارآموزمنتورهایی هستند که مسئولیت همراهی اینترن‌های جدید را در فرآیند ورود به برنامه و آغاز مرحله خودآموزی آن‌ها به عهده دارند. کوردینیتورها به صورت مستقیم از نزدیک با اینترن‌ها کار می‌کنند تا آنها را در طی مسیر خود همراهی و راهنمایی کنند و مجاز هستند هر گونه سوالی را که اینترن‌ها در مورد مکانیزم‌های اجرایی و قوانین برنامه دارند پاسخ دهند. ایشان باید بقیه سوالات اینترن‌ها را به دستیارمنتورها یا منتورهای دیگر ارجاع دهند.

فرآیند آموزش اینترن‌ها برای رسیدن به سطح کارآموزمنتوری و فعالیت به عنوان یک کوردینیتور از همان ابتدای مرحله خودآموزی در قالب دیدن محتواهای ویدیویی و شرکت در جلسات کارگاهی گفت‌و‌گو با منتورها آغاز می‌شود.

### دستیارمنتورها
اینترن‌هایی که به سطح کارآموزمنتوری رسیده‌اند می‌توانند با کسب پیش‌نیازهای لازم وارد سطح دستیارمنتوری شوند. مسئولیت اصلی دستیارمنتورها ایفای نقشی است که اصطلاحاْ به آن «منتور فنی» گفته می‌شود. منتورهای فنی دستیارمنتورهایی هستند که مجوز این را دارند که با برگزاری جلسات فنی به سوالات اینترن‌ها در حوزه‌های فنی پاسخ دهند. این افراد عموماْ اینترن‌هایی هستند که مرحله خودآموزی برنامه خود را تکمیل کرده‌اند و وارد مرحله کارآموزی برنامه شده‌اند.

### منتورها
اینترن‌هایی که سطح دستیارمنتوری رسیده‌اند می‌توانند با کسب پیش‌نیازهای لازم، از جمله تکمیل همه فرآیندهای آموزشی برنامه برای آشنایی با مباحث ارتباطات انسانی، مربی‌گری و نوروبیولوژی روابط انسانی، وارد سطح منتوری شوند و به عضویت «تیم منتورها» درآیند. تیم منتورها مسئولیت نهایی تعریف و پیاده‌سازی همه ساختارها، فرآیندها، قوانین و سیاست‌های برنامه را به عهده دارد. منتورها عموماْ افرادی هستند که قبلاً از این برنامه فارغ‌التحصیل شده‌اند.

## ساختار و فرآیندهای مرحله خودآموزی
مرحله خودآموزی برنامه هر چند قدم تشکیل شده است که اینترن‌ها به ترتیب آن‌ها را انجام می‌دهند. به هر یک از این قدم‌ها اصطلاحاْ یک اِستِپ گفته می‌شود.

### مفهوم «ا‌‌ِستِپ» (Step)

هر یک از دوره‌های آموزشی برنامه CS Internship شامل حدوداْ ۱۰ استپ است. واژه Step در زبان انگلیسی به معنی «قدم» یا «پله» است، از این اصطلاح در امور فنی و کسب‌وکاری به وفور استفاده می‌شود، پس ما استفاده از واژه انگلیسی آن را در این برنامه حفظ کرده‌ایم. 

دوره‌های آموزشی مختلف ممکن است تعداد استپ‌های کمتر یا بیشتری داشته باشند، ولی معمولاْ تعداد استپ‌ها ۱۰ عدد است. برای هر استپ از برنامه، یک سری کارها و ماموریت‌های خاص تعریف شده است که اینترن‌ها برای تکمیل آن استپ و ورود به استپ بعدی ملزم به انجام آن‌‌ها منطبق با یک سری استانداردهای کیفیتی تعریف شده هستند. مقدار زیادی زمان، فکر و تحلیل روی طراحی هر کدام از این کارها و ماموریت‌ها برای هر استپ صرف شده است. هر کدام از آن‌ها با این هدف تعریف شده‌اند که به اینترن‌ها کمک کنند یک سری از مهارت‌های فنی و کسب‌وکاری که برای موفقیت کاری و خلق ارزش در سازمان‌ها به آن نیاز دارند را به صورت عملی تجربه کرده و به دست آورند.

بارزترین مثال این امر، همین مساله وجود کارها و ماموریت‌های تعریف شده برای هر استپ است. در هر شغل یا پروژه‌ای که هر یک از فارغ‌التحصیلان این برنامه در آینده به آن وارد خواهند شد، یک سری کارها و ماموریت‌ها از طرف مدیران و سازمان‌های مربوطه برای ایشان تعریف خواهد شد. انجام موفقیت‌آمیز این کارها نیازمند رعایت یک سری استانداردهای سازمانی است که کیفیت نتیجه آن کار را برای سازمان تضمین می‌کنند. بنابرین اولین مهارت کسب‌وکاری که یک اینترن باید به دست آورد، مهارت دریافت دستورات لازم برای انجام یک کار خاص، انجام به موقع آن، تحویل آن کار به فردی که قرار است نتایج کار را از او تحویل بگیرد و تولید و اراپه گزارش‌های مربوط به کار انجام شده است. کارها و ماموریت‌های استپ‌های برنامه CS Internship طوری طراحی شده‌اند که این شرایط را برای اینترن‌ها شبیه‌سازی می‌کنند. فلسفه برنامه آن است که به جای اینکه اینترن‌ها در آینده و سر کار در سازمان‌ها متوجه شوند که در دریافت، انجام، تحویل و گزارش برخی از کارهای خویش ناتوانی‌هایی دارند، بهتر است که ایشان در محیط امن برنامه CS Internship با این مساله مواجه شده و نسبت به کسب مهارت‌های لازم اقدام کنند.

ماموریت‌هایی که برای اینترن‌ها در هر استپ تعریف شده‌اند به سه گروه تقسیم می‌شوند:

- **اقلام مطالعاتی (Study Item):** این‌ها منابع و مطالبی هستند که باید توسط اینترن در مسیر یادگیری مهارت‌های فنی مطالعه شوند. به هر یک از این منابع مطالعاتی اصطلاحاً یک قلم مطالعاتی (study item) گفته می‌شود. یک قلم مطالعاتی می‌تواند بخشی از یک کتاب، یک ویدیو آموزشی و یا یک مقاله باشد. در تیم‌های حرفه‌ای مهندسی نرم‌افزار، اینکه فرد نیاز داشته باشد همواره برای یادگیری مفاهیم لازم برای انجام پروژه‌های خود به مطالعه منابع مختلف بپردازد یک کاری است که همیشه پیش می‌آید. علاوه بر آن، وقتی در سازمان‌ها یک کار فنی جدید برای یک کارشناس فنی تعریف می‌شود، معمولا یک سری اقلام مطالعاتی هنگام تعریف آن کار به وی تحویل داه می‌شود که فرد نیاز دارد برای انجام وظایف محول شده با دقت و سرعت بالا آن منابع را مطالعه کند. اقلام مطالعاتی در استپ‌های برنامه CS Internship به این منظور در برنامه گنجانده شده‌اند که اینترن‌ها مهارت‌های لازم برای این کار را به دست آورند.
- 
- **کارها (Tasks):** برای هر استپ، یک سری کارهای خاص تعریف شده است که اینترن برای تکمیل آن استپ نیاز دارد آن‌ها را با موفقیت انجام دهد. به این کارها اصطلاحاً تَسک‌ (task) گفته می‌شود. استفاده از واژه task آنچنان در صنعت نرم‌افزار رایج است که در بسیاری از مواقع ما به جای «کار» می‌گوییم «تسک». مثال‌ بعضی از تسک‌ها شامل کارهایی مانند جست‌وجو در وب درباره یک موضوع، مفهوم یا ابزار خاص، انجام یک تمرین برنامه‌نویسی، تمرین تایپ ده انگشتی و فعالیت در سایت Stackoverlow.com است. همه این کارها به دلایل خاص خود که به آماده کردن اینترن برای کار در دنیای واقعی (یعنی سازمان‌ها و تیم‌های حرفه‌ای خارج از برنامه) بر می‌گردد. زمانی که شرح هر یک از این کارها یا ماموریت‌ها به اینترن تحویل داده می‌شود، دلایل پشت اینکه چرا این کارها به این گونه خاص طراحی شده‌اند نیز برای وی تشریح خواهد شد. 
- 
- **آموزش‌های منتوری:** در هر استپ، یک سری فعالیت‌ها برای آموزش مهارت‌های کسب‌وکاری که اینترن‌ها برای فعالیت در نقش یک کارآموزمنتور، دستیارمنتور یا منتور به آن‌ها نیاز دارند نیز گنجانده شده‌اند. این فعالیت‌ها تحت عنوان آموزش‌‌های منتوری (Mentor Training) ارائه می‌شوند و عموماْ شامل مشاهده یک سری ویدئوهای آموزشی، نوشتن گزارش‌هایی در مورد مشاهدات خود و شرکت در جلسات گفتگو در مورد مفاهیم مربوطه با منتورها می‌باشند. مفاهیم و مهارت‌هایی که در این آموزش‌ها سعی در انتقال آن‌ها وجود دارد، جزء مهم‌ترین مهارت‌هایی است که به کارآمدی افراد در محیط‌های کار حرفه‌ای و سازمانی کمک می‌کند. افرادی که از این مهارت‌ها برخوردار می‌شوند معمولاْ می‌توانند وارد مسیر مدیریت پروژه و مدیریت کسب‌وکاری در سازمان‌ها شوند. حقوق،  مزایا و درآمد این افراد معمولاْ به مراتب بیشتر از افراد دیگر خواهد بود.

### نحوه انجام یک استپ

پس از آشنایی با مفهوم استپ، باید بدانیم هر استپ چگونه انجام می‌شود. در ادامه، فرایند کلی برای اجرای هر استپ تشریح می‌شود.

#### اصل مدیریت قول

یکی از دغدغه‌هایی که سازمان‌ها همیشه درگیر آن هستند، پیدا کردن کارکنان و پیمان‌کارانی است که از مهارت‌های لازم برای قول درست دادن و مدیریت قول خود برخوردار هستند. منظور از مدیریت قول، مدیریت و هماهنگی همه کارهایی است که فرد باید انجام دهد تا قول خود را سر وقت و با کیفت مناسب انجام دهد، یا اینکه قول خود را به صورتی که به دیگران خسارت وارد نکند عوض کند. اگر فردی در بازار کار به عنوان متخصصی شناخته شود که می‌شود روی حرف او حساب کرد، میزان حقوق و دستمزدی که وی دریافت می‌کند می‌تواند به مراتب بیشتر از دیگران باشد. افرادی که مهارت‌های مدیریت قول‌های خود را دارند، در عمل ارزش کسب‌وکاری به مراتب بیشتری برای سازمان‌ها خلق می‌کنند،‌ زیرا آن سازمان‌ها می‌توانند روی انجام به موقع و با کیفیت نقشه‌ها و برنامه‌های سازمانی خود توسط آن افراد حساب کنند.

یکی از دلایل اصلی علاقه شرکت‌های پشتیبان به همکاری با فارغ‌التحصیلان برنامه CS Internship، مهارت‌هایی است که اینترن‌ها در طول برنامه از طریق تمرین مکرر «قول دادن» و «مدیریت قول خود» در طول استپ‌های مختلف به دست می‌آورند.

#### اعلام مهلت انجام استپ

در ابتدای هر استپ، یک مستند که کارها و ماموریت‌های آن استپ را تعریف می‌کند توسط کوردینیتوری که به هر اینترن تخصیص داده شده است به وی تحویل داده می‌شود. پس از دریافت مستند، اینترن مدت ۷۲ ساعت فرصت دارد تا محتوای آن را بررسی کرده، زمانی که برای انجام همه کارهای آن استپ نیاز دارد را برآورد نموده و آن زمان را به عنوان مهلت (deadline) خود برای انجام آن استپ به کوردینیتور اعلام نماید. این مهلت که توسط خود اینترن انتخاب می‌شود به عنوان **قول وی** محسوب می‌شود و لازم است تنها بعد از بررسی دقیق و برنامه‌ریزی مناسب انتخاب شود. 

با اعلام یک deadline برای تکمیل هر استپ، اینترن در عمل دارد به دیگران قول می‌دهد که دقیقاْ تا چه تاریخی همه کارهای آن استپ را به طور کامل و با کیفت لازم انجام خواهد داد. از آن به بعد، همه افراد در برنامه روی قول او حساب می‌کنند و بقیه فرآیندهای برنامه برای آن استپ وی بر اساس آن قول او چیده می‌شوند. این امر متناظر است با اتفاقاتی که سر کار در سازمان‌ها و تیم‌های حرفه‌ای رخ می‌دهد. در محیط‌های کاری، فرد همواره نیاز خواهد داشت به مدیر خود، همکاران خود، سازمان خود، مشتریان سازمانی خود و دیگران قول دهد که یک کار یا پروژه خاص را تا چه زمانی انجام خواهد داد. به محض اینکه او چنین قولی داد، آن افراد و سازمان‌ها به انجام به موقع قول وی توسط او وابسته می‌شوند. اگر او قول خود را سر زمانی که اعلام کرده است انجام ندهد، این امر می‌تواند باعث بروز مشکلات فراوانی برای دیگران شود و گاهاْ خسارات سنگینی نیز به همکاران، سازمان و مشتریانی که به حرف او تکیه کرده‌اند وارد کند.

تخمین میزان کاری که برای انجام یک پروژه نرم‌افزاری مانند یک استپ نیاز است کار ساده‌ای نیست. اکثر اینترن‌های جدید برنامه در تخمین میزان کار لازم مشکل دارند و این امر منجر می‌شود که ایشان قول‌هایی بدهند که واقع‌بینانه نیست و قادر به انجام آن‌ها نیستند. پیشنهاد می‌شود که اینترن‌ها قبل از اینکه deadline انجام استپ خود را اعلام کنند، از روش پیشنهادی برنامه CS Internship برای تخمین حجم کار لازم برای تکمیل هر استپ که در لینک ... مستند شده است استفاده نمایند. استفاده از راهنمایی‌های مندرج در آن مستند می‌تواند کیفت فرآیند تخمین میزان کار لازم برای انجام پروژه‌های نرم‌افزاری را بهبود بخشد.

#### مذاکره مجدد (renegotiating) قول خود

یکی از نیازمندی‌های فرآیند مدیریت قول در محیط‌های کاری آن است که فرد به موقع تشخیص دهد که احتمال می‌رود به قول خود نرسد و در نتیجه اقدام به تغییر آن قول از طریق مذاکره مجدد با مدیران، سازمان و مشتریان‌ خود نماید. 

در برنامه CS Internship، اینترن‌ها همیشه این گزینه را دارند که اگر تشخیص دادند به هر دلیلی قادر به انجام قول خود با کیفیت مناسب در مهلت اعلام شده نیستند، از یک فرآیند خاص برای مذاکره مجدد و تغییر آن قول استفاده کنند. در این فرآیند، یکی از دیگر اینترن‌ها یا منتورهای برنامه در طول یک یا چند جلسه مشترک به اینترن کمک خواهد کرد تا به بررسی دلایلی که باعث عدم تخمین صحیح میزان کار لازم برای تکمیل استپ شده بود بپردازد. در صورتی که اینترن بتواند این فرآیند «مذاکره مجدد قول» خود را با موفقیت انجام دهد، او اجازه خواهد داشت که مهلت اعلام شده برای استپ را تغییر دهد. 

در فرآیند مذاکره مجدد قول، طرفین اقدام به بررسی فرایندهایی که اینترن از آن‌ها برای مدیریت قول خود استفاده کرده است می‌پردازند. این فرآيندها شامل انجام عملیاتی می‌شوند مانند: 

- شناسایی همه کارهای لازم برای تکمیل استپ
- تخمین میزان زمان لازم برای انجام آن کارها 
- برنامه‌ریزی برای انجام آن کارها در زمان‌های مشخص
- نظارت بر روند انجام آن‌ کارها طبق برنامه زمان‌بندی 
- آزمودن صحت و کارآمدی هر کار در حین انجام آن‌ 
- کنترل کیفیت نتیجه نهایی پروژه 
- تحویل خروجی پروژه به کوردینیتور
- ارائه گزارش کارهای انجام شده

با بررسی دقیق نحوه انجام این فرآیندها، اینترن می‌تواند نسبت به نقاط ضعف و قدرت خود در حوزه مدیریت قول خویش آگاه شود و در صورت نیاز، اقدام به توسعه مهارت‌های لازم نماید. 

هدف از  فرآیند مذاکره مجدد قول آن است که اینترن‌ها دید و مهارت‌های لازم برای تغییر قول خود را در محیط‌های کاری و سازمانی به دست آورند. تقریباْ غیر ممکن است که یک مهندس نرم‌افزار همیشه بتواند همه قول‌هایی که به مدیران، همکاران یا مشتریان خود می‌دهد را سر وقت و به درستی انجام دهد. سوال آن است که هنگامی که او متوجه می‌شود نمی‌تواند قول خود را برساند، وی چگونه در قبال افرادی که روی قول وی حساب باز کرده‌اند رفتار خواهد کرد. فرآیند مذاکره مجدد قول در برنامه CS Internship اینترن‌ها را آماده می‌کند که هر وقت سر کار با چنین شرایطی روبرو شدند، بتوانند در نهایت صداقت، رفتاری کاملاْ حرفه‌ای و کارآمد داشته باشند.

#### محدودیت زمانی برای تکمیل استپ‌ها

مذاکره مجدد قول در محیط‌های کار حرفه‌ای یک شمشیر دو لبه است. استفاده از آن بسیار کارآمد است ولی استفاده بی‌رویه از آن به شدت به مهندس نرم‌افزار خسارت وارد می‌کند.

در محیط‌های سازمانی، همه کارها و پروژه‌ها باید نهایتاْ تا یک زمان خاصی تکمیل شوند، وگرنه دیگر ارزش انجام دادن خود را برای سازمان از دست خواهند داد. هر کاری فقط تا یک مدت خاصی می‌تواند در سازمان‌ها عقب بیفتد. بعد از آن دیگر انجام آن کار شاید اصلاْ امکان‌پذیر نباشد و یا آن کار موضوعیت خود را از دست داده باشد. اگر یک مهندس نرم‌افزار تنها از طریق مذاکره برای به تعویق انداختن زمان انجام قول‌های خود به مدیریت قول‌های خود بپردازد، سازمان‌ها سرانجام متوجه خواهند شد که آن فرد توان انجام قول‌های خود را ندارد و دیگر با او کار نخواهند کرد. همیشه یک مهلت یا deadline نهایی در سازمان‌ها و تیم‌های حرفه‌ای وجود دارد که یک کار، ماموریت یا پروژه خاص باید نهایتاْ تا آن زمان انجام شود. 

به منظور شبیه سازی این شرایط در برنامه CS Internship، یک مهلت ۱۰ هفته‌ای برای به پایان رساندن **همه** کارهای همه استپ‌ها وجود دارد. اینترن‌هایی که نمی‌توانند در عرض ۱۰ هفته یکی از استپ‌های خود را تکمیل کنند، از برنامه خارج خواهند شد، مگر اینکه تیم منتورها با در نظر گرفتن شرایط خاص آن اینترن، اجازه ادامه فعالیت در برنامه را به او بدهد. در صورتی که یک اینترن از قبل تشخیص دهد که به علت بروز مسایلی خاص قادر به تکمیل یک استپ در ۱۰ هفته نخواهد بود، او می‌تواند مساله را با منتورها مطرح کند تا شرایط خاص او مورد بررسی قرار گیرند. ولی این مهلت ۱۰ هفته‌ای در برنامه بسیار جدی گرفته می‌شود و معمولاْ تنها در صورت بروز یک سری مسایل اضطراری خاص به یک اینترن اجازه عبور از آن مهلت داده می‌شود، چرا چون در محیط‌های کار حرفه‌ای نیز بسیاری از مهلت‌ها به هیچ وجه قابل تمدید یا تاخیر نیستند.

اینترن‌هایی که به خاطر عدم توان در تکمیل کارهای یک استپ خاص به صورت خودکار از برنامه خارج می‌شوند این حق را دارند که بعد از گذشت سه ماه، دوباره درخواست ورود به برنامه را ارائه دهند.

#### تعداد ساعت کار در هر هفته

یک اینترن باید جند ساعت در هفته به کارهای خود در برنامه CS Internship تخصیص دهد؟

پاسخ این سوال بر می‌گردد به اینکه یک مهندس نرم‌افزار باید چقدر و در چه زمان‌هایی روی پروژه‌های سازمان خویش کار کند. به یاد داشته باشید که سیاست‌ها و فرآیندهای برنامه CS Internship طراحی شده‌اند که اینترن‌ها را برای موفقیت در بازار کار مهندسی نرم‌افزار ایران و جهان آماده کنند. پس باید دید که استانداردهای کاری مربوطه در صنعت نرم‌افزار ایران و جهان در این حوزه چیست.

مساله میزان زمانی که یک مهندس نرم‌افزار باید در هر هفته سر کار به پروژه‌ای که روی آن کار می‌کند تخصیص دهد موضوعی است که بسیاری از شرکت‌ها همجنان با آن درگیر هستند. حقیقت آن است که یک راه‌حل واحدی که در همه شرایط به صورت بهینه برای همه تیم‌ها کار کند وجود ندارد. ولی به نظر می‌رسد دو رویکرد کلی و کاملا متضاد بیشتر از رویکردهای دیگر در صنعت مهندسی نرم‌افزار دیده می‌شوند.

در برخی از شرکت‌ها، مهندسین نرم‌افزار موظف هستند چه به صورت فیزیکی یا چه به صورت دورکاری در یک ساعات خاصی پشت سیستم‌شان باشند و روی پروژه‌های شرکت کار کنند. این رویکرد معمولاْ از اینجا سرچشمه می‌گیرد که مدیریت سازمان باور دارد اگر افراد نظم مشخصی نداشته باشند و سر ساعات خاصی هم‌زمان با کارکنان دیگر شرکت کار نکنند، بازدهی تیم پایین می‌آید و قدرت شرکت برای مدیریت تیم و تضمین تحقق اهداف تیم کاهش پیدا می‌کند. برخی از مدیران هم این باور را دارند که اگر کارکنانشان جلوی چشم‌شان نباشند، درست کار نخواهند کرد یا اصلا کار نخواهند کرد. در این نوع تیم‌ها، کسی به عنوان مهندس نرم‌افزار کارآمد شناخته می‌شود که سر وقت سر کار خود حاضر می‌شود و تا یک زمان مشخصی سر کار باقی می‌ماند. حالا، چیزی که جالب است این است که تجربه نشان داده است که در بسیاری از این نوع تیم‌ها، پروژه‌ها معمولاْ سر وقت به نتیجه مطلوب نمی‌رسند. در نتیجه، خیلی از سازمان‌هایی که از این رویکرد استفاده می‌کنند با این مشکل مواجه هستند که همواره درخواست می‌کنند که اعضای تیم مهندسی نرم‌افزار در بازه‌های زمانی طولانی حجم زیادی اضافه‌کاری انجام دهند که غالباْ این بدون دریافت حق اضافه‌کاری است.

یک رویکرد متفاوت رایج در برخی از سازمان‌ها، به خصوص سازمان‌های خارج از کشور، این است که تنها چیزی که برای شرکت مهم است آن است که تیم مهندسی نرم‌افزار به اهدافی که خود اعلام کرده است سر زمان اعلام شده و با کیفیت تعیین شده برسد. اینکه اعضای تیم در چه ساعاتی کار می‌کنند، چند ساعت در هفته کار می‌کنند و کجا کار می‌کنند اصلاْ‌ برای سازمان مهم نیست. تنها چیزی که مهم است آن است که کاری که قول آن داده شده است، در زمانی که قول آن داده شده است و با کیفیتی که قول آن داده شده است تحویل سازمان شود. در این نوع تیم‌ها، مهندسین نرم‌افزار کاملاْ آزاد هستند خود تعیین کنند چه تعداد ساعتی کار می‌کنند، در چه زمان‌هایی کار می‌کنند و کجا کار می‌کنند. بسیاری از این تیم‌ها، حتی با وجود اینکه شرایط کار حضوری هم دارند، ترجیچ می‌دهند که برای بالا نگه داشتن کارآمدی و بازدهی تیم مهندسی نرم‌افزار، اعضای تیم به صورت دورکاری کار کنند.

#### رابطه ساعات کارکرد و دورکاری

این مساله که مهندسین نرم‌افزار چند ساعت در هفته و دقیقاْ در چه ساعاتی روی پروژه‌های سازمانی کار می‌کنند به موضوع دورکاری ارتباط پیدا می‌کند. ماهیت دورکاری این است که مدیریت سازمان نمی‌تواند کنترل کند که در ساعات اداری کارکنان دورکار دقیقاْ دارند چه کار می‌کنند و روی چه چیزی کار می‌کنند. برخی از سازمان‌هایی که مخالف دورکاری هستند به خاطر عدم توان کنترل نحوه کار مهندسین نرم‌افزار خود توسط شرکت با دورکاری مخالفت می‌کنند. در برابر این رویکرد، بسیاری از تیم‌های تولید نرم‌افزار که از دورکاری استقبال می‌کنند باور دارند که اصلاْ نیازی به کنترل نحوه کار مهندسین نرم‌افزار نیست. این نوع سازمان‌ها باور دارند نحوه کار تیم تولید نرم‌افزار اصلاْ مهم نیست. تنها چیزی که مهم است نتیجه کار تیم است. اگر تیم دارد سر زمانی که خود اعلام کرده است سیستم‌ها را با همان کیفیتی که لازم است به شرکت مي‌رساند، چه فرقی می‌کند که اعضای تیم چند ساعت کار کرده‌اند، کجا کار کرده‌اند، در چه ساعاتی کار کرده‌اند یا وقت کار چه چیزهایی پوشیده‌اند؟ نتیجه مهم است، نه نحوه رسیدن به نتیجه.

در بسیاری از تیم‌های تولید نرم‌افزار قدرتمند دنیا، دورکاری خیلی خوب جواب داده است. ولی در برخی دیگر و در اکثر سازمان‌های ایرانی، دورکاری تجربه موفقی برای سازمان نبوده است. به همین دلیل، خیلی از سازمان‌های ایرانی که به خاطر بحران کرونا به سمت دورکاری رفته بودند، در طی چند سال اخیر به سمت کار حضوری برگشته‌اند.

برنامه CS Internship سال‌ها قبل از بحران کرونا و در زمانی که تقریباْ هیچ سازمان بزرگی در ایران از دورکاری استفاده نمی‌کرد به وجود آمده بود. فلسفه این برنامه از روز اول این بوده است که اگر اعضای تیم مهندسی نرم‌افزار از مهارت‌های مناسب برخوردار باشد، دورکاری در بسیاری از موارد به نفع شرکت‌ها است و می‌تواند بازدهی و عملکرد تیم را بالا برده و احتمال تحقق اهداف کسب‌وکاری سازمان را افزایش دهد. این یک باور بدون پشتوانه علمی نیست. تحقیقات زیادی در حوزه مهندسی نرم‌افزار در مورد نحوه فعالیت شرکت‌های موفق جهان این امر را نشان می‌دهند. 

پس چرا تجربه دورکاری در بسیاری از سازمان‌های ایرانی موفق نبوده است؟

علت این امر آن است که برای اینکه یک مهندس نرم‌افزار بتواند به درستی از طریق دورکاری ارزش کسب‌وکاری برای سازمان خود خلق کند، او احتیاج به برخورداری از مجموعه‌ای از مهارت‌های مهندسی نرم‌افزار دارد که در کشور ما به ندرت دیده می‌شوند. این مهارت‌ها نه تنها فرد را در زمینه دورکاری توانمند می‌کنند، بلکه کارآمدی و بازدهی او را در همه شرایط کاری، چه به صورت حضوری یا چه به صورت دورکاری، بالا می‌برند. 

قوانین، سیاست‌ها، فرآیندها و تمرین‌های برنامه CS Internship طراحی شده‌اند که این دسته از مهارت‌ها را در اینترن‌های برنامه پرورش دهند. رویکرد کلی برنامه برای تحقق این امر در ادامه تشریح می‌شود.

#### مهارت‌های «خود مدیریتی»

برای موفقیت به عنون یک مهندس نرم‌افزار، فرد احتیاج به یک سری مهارت‌ها دارد که به اختصار به آن‌ها مهارت‌های «خود مدیریتی» گفته می‌شود. این یعنی که فرد برای اینکه حداکثر ارزش کسب‌وکاری را از طریق توسعه نرم‌افزار در یک سازمان خلق کند، نیاز ندارد که یک مدیر حتما بالا سر او باشد. او خود می‌تواند کیفیت نتیچه کار خویش را تضمین کند. مدیریت سازمان می‌داند که احتیاج نیست سازمان یک مراقب یا مبصر بالا سر وی بگذارد تا مثل یک بچه مراقب رفتار و عملکرد او باشد. مدیر سازمانی او می‌تواند به کارهای بسیار مهم دیگری که مدیران باید انچام دهد برسد و خیالش راحت باشد که کار این مهندس نرم‌افزار در همه شرایط حداکثر کیفت لازم را خواهد داشت. مهارت‌های خودمدیریتی برای خلق ارزش کسب‌وکاری برای یک سازمان از طریق دورکاری به شدت لازم هستند. در ادامه، برخی از این مهارت‌ها که در برنامه CS Internship روی آن‌ها کار می‌شود توصیف خواهند شد.

#### مدیریت میزان کارکرد

وقتی که یک مهندس نرم‌افزار به صورت دورکاری در یک سازمان کار می‌کند، او باید این توان را داشته باشد که به سازمان خویش تعهد دهد که به صورت میانگین (و در برخی از سازمان‌ها، به صورت حداقلی) یک تعداد ساعات مشخسی را هر هفته به انجام وظایف کاری خود برای آن سازمان اختصاص می‌دهد. بعد، در عمل، او باید این کار را به صورت مستمر در طول زمان انجام دهد. حتی سازمان‌هایی که نیازی به دانستن ساعات دقیق کاری یک مهندس نرم‌افزار دورکار ندارند، می‌خواهند بدانند که آن فرد با به صورت میانگین یا به صورت حداقلی یک تعداد ساعات مشخصی را در هفته برای آن سازمان کار کرده است. این مهندسین نرم‌افزار نیاز دارند مهارت آن را داشته باشند که وقت و مسائل زندگی شخصی و خانوادگی خود را طوری مدیریت کنند که به این تعهد آن‌ها به سازمان خود خللی وارد نشود. ایشان باید بتواند یک تعداد ساعات مشخصی را در هر ماه، هر هفته یا هر روز برای کار خود کنار بگذارند و بقیه زندگی خود را طوری بچیند که تضمین می‌کند می‌تواند بودجه زمانی تعهد شده را صرف کار کنند. واضح است که در برخی از بازه‌های زمانی، فرد قادر نخواهد بود تعداد ساعاتی را که برای سازمان بودجه‌بندی کرده است را کار کند. همین که به صورت میانگین ساعاتی که صرف پروژه می‌شود نزدیک به ساعات برنامه‌ریزی شده باشد و فرد به صورت مستمر به اهداف اعلام شده خود برسد، برای اکثر سازمان‌ها کافی است.

به منظور شبیه‌سازی این شرایط در برنامه CS Internship، همه اینترن‌ها در بدو ورود خویش به برنامه به صورت کتبی اعلام می‌کنند که تعهد دارند چند ساعت در هفته به فعالیت‌های خویش در برنامه اختصاص دهند. این شبیه قراردادهای کاری سازمانی است که در آن، مهندس نرم‌افزار به انجام یک تعداد مشخص ساعت کار یا به صورت میانگین یا حداقلی در هفته تعهد می‌دهد. ولی بر خلاف قراردادهای سازمانی، اینترن‌ها این اجازه را دارند که در هر زمان که صلاح می‌دانند این تعهد خود را به صورت کتبی تغییر دهند. سازمان‌های بیرونی معمولاْ چنین اجازه‌ای را به کارکنان خود نمی‌دهند، ولی از آنجا که برنامه CS Internship یک برنامه آموزشی و داوطبانه است، اینترن‌ها را در این زمینه خاص محدود نمی‌کند. 

گرچه اینترن‌ها می‌توانند هر وقت خواستند تعهد خود نسبت به تعداد ساعات فعالیت هفتگی خویش را به صورت کتبی تغییر دهند، لازم است توجه کنند که اگر نتواننند در مدت ۱۰ هفته همه کارهای مربوط به یک استپ خاص را کامل کنند، به صورت خودکار از برنامه کنار گذاشته خواهد شد. تجربه نشان داده است که افرادی که حدود ۲۵ ساعت در هفته را به کارهای برنامه تخصیص می‌دهند، این برنامه را با سرعت و کیفیت بیشتری نسبت به دیگران تکمیل می‌کنند. برنامه CS Internship برنامه راحت یا سبکی نیست. خلق ارزش کسب‌وکاری در تیم‌ها و سازمان‌های حرفه‌ای از طریق مهندسی نرم‌افزار احتیاج به دانش، مهارت و ابزارهای زیادی دارد که به دست آوردن آن‌ها مستلزم مطالعه، تمرین، زمان و کار سنگین است. تعداد ۲۵ ساعت کار در هفته یک رقم ایده‌آل برای تکمیل برنامه با کیفیت بالا است. اینترن‌ها آزاد هستند خود میزان تعهد کار هفتگی خود را انتخاب کنند و خود زمان و کیفیت کار خود را مدیریت کنند، ولی فقط باید آگاه باشند که مهلت ۱۰ هفته‌ای برای تکمیل هر استپ در عمل یک مهلت تغییر نیافتنی است. 
  
#### گزارش کار روزانه

یکی از دغدغه‌های جدی که همه سازمان‌ها با آن روبرو هستند که به خصوص در تیم‌های دورکاری نمود پیدا می‌کند آن است سازمان نیاز دارد در جریان دقیق روند پیشرفت کار مهندسین نرم‌افزار قرار بگیرد. اکثر برنامه‌نویس‌ها طبیعتاْ دوست دارند بدون اینکه مجبور باشند به شخص دیگری گزارش کار دهند، کار خود را انجام دهند. این طبیعی است. ولی یک مهندس نرم‌افزار حرفه‌ای می‌داند که برای عشق خود کد نمی‌زند، بلکه در راستای تحقق اهداف کسب‌وکاری سازمان یا مشتری خویش کد می‌زند. فرق برنامه‌نویس و مهندس نرم‌افزار آن است که برنامه‌نویس برای لذتی که از پیاده‌سازی آلگوریتم‌های نرم‌افزاری می‌برد کد می‌زند ولی مسئولیت مهندس نرم‌افزار تبدیل آلگوریتم‌های نرم‌افزاری به پول و نهایتاْ سود برای یک کسب‌وکار است.

ارزش کار مهندس نرم‌افزاری که نتواند گزارش‌های دقیق در مورد عملکرد خود به مدیران یا مشتریان خویش تحویل دهد برای سازمان‌ها کمتر از ارزش کار کسی است که در گزارش‌دهی تبهر دارد. ولی بسیاری از مهندسین نرم‌افزار در سازمان‌های ایرانی در زمینه گزارش‌دهی به مدیران یا مشتریان خود ضعف دارند. برخی یک مقاومت درونی در مقابل این کار دارند و برخی دیگر مهارت‌های لازم برای انجام آن را ندارند. ریشه بسیاری از این نارسایی‌ها معمولاْ به این بر می‌گردد که فرد با دلیل وجود گزارش کار آشنایی ندارد.

علت اصلی گزارش کار این نیست که سازمان کنترل کند چه که کسی دارد کار می‌کند و چه کسی کار نمی‌کند. علت آن است که وقتی سازمان می‌داند یک مهندس نرم‌افزار با چه مسائل و مشکلاتی روبرو است، در بسیاری از مواقع می‌تواند در حل آن مسائل به او کمک کند. 

تقریباْ همه مسائل کسب‌وکاری که سازمان‌ها با آن‌ها روبرو می‌شوند راه‌حل‌های متعددی دارند که هر یک نقاط قدرت و ضعف خود را دارند. برخی از این راه‌حل‌ها هزینه زیادی دارند و برخی ارزان‌تر هستند. برخی از آن‌ها کارآمدی بیشتری دارند و برخی کم‌تر. برخی درازمدت هستند، برخی میان‌مدت و برخی کوتاه‌مدت. برخی سرعت کار سازمان را بالا می‌برند و برخی کیفیت کار را. برخی تنها با استفاده از نرم‌افزار قابل حل هستند و برخی راه‌هایی غیر از تولید نرم‌افزار هم برای حل آن‌ها وجود دارند. برخی علاوه بر حل یک مسئله خاص ارزش‌های کسب‌وکاری دیگری هم در سازمان ایجاد می‌کنند و برخی خیر. گزینه‌هایی که مدیریت یک سازمان برای حل مسائل کسب‌وکاری خود در اختیار دارد معمولاْ بسیار گسترده و متعدد هستند. تنها برخی از این گزینه‌ها معمولاْ نیاز به تولید نرم‌افزار، که کاری هزینه‌بر و پر ریسک است، دارند.

قبل از اینکه سازمان مسئولیت انجام یک پروژه یا کار خاص را به یک مهندس نرم‌افزار محول کند، معمولاْ یک فرآیند تحلیل کسب‌وکاری و مدیریتی در مورد همه گزینه‌های موجود سازمان انجام می‌شود. آن کار یا پروژه نرم‌افزاری تنها زمانی تعریف می‌شود که نتیجه نهایی این فرآیند تحلیل نشان می‌دهد که بهینه‌ترین روش برای حل مسئله کسب‌وکاری مربوطه، انجام آن کار یا پروژه نرم‌افزاری خاص است. این ارزیابی، نتیجه یک سری اطلاعات مدیریتی، داده‌های کسب‌وکاری و پیش‌فرض‌های خاص آن شرکت است. بخشی از این داده‌ها و پیش‌فرض‌ها به تخمین سازمان از میزان پیچیدگی، زمان، انرژی و هزینه تولید نرم‌افزار برای حل آن مسئله کسب‌وکاری بر می‌گردد. سازمان می‌داند که در بسیاری از مواقع، این تخمین‌ها، داده‌ها و پیش‌فرض‌ها اشتباه هستند و اینکه تا کار تولید نرم‌افزار شروع نشود، درک سازمان از پیچیدگی،‌ زمان، انرژی و هزینه لازم برای تولید راه‌حل‌های نرم‌افزاری واقع‌بینانه‌تر نمی‌شوند.

این گزارش‌های کار روزانه مهندسین نرم‌افزار است که به مدیران تیم نشان می‌دهد حل کدام مسائل در عمل پیچیده‌تر یا ساده‌تر، زمان‌بر تر یا سریع‌تر، انرژی‌بر تر یا آسان‌تر و هزینه‌بر تر یا ارزان‌تر از تخمین‌های سازمان است. با مشاهده روند پیشرفت کار و کسب اطلاعات دقیق‌تر و موثق‌تر در مورد موارد فوق، مدیریت سازمان می‌تواند تشخیص دهد که آیا راه‌حلی که برای حل مسئله حاضر انتخاب شده است همچنان یک راه‌حل بهینه است یا اینکه احتیاج به بازنگری دارد. در بسیاری از موارد، این بازنگری می‌تواند منجر به تغییر صورت مسئله، اصلاح آن یا حتی حذف کلی آن شود. بدون اتکاء به گزارشات مستمر و باکیفیت از سمت مهندسین نرم‌افزار، سازمان قادر به اتخاذ چنین تصمیماتی نخواهد بود.

یکی از مهارت‌هایی که شرکت در برنامه CS Internship در اینترن‌ها پرورش می‌دهد، مهارت گزارش‌دهی با کیفیت به صورت کتبی در مورد روند پیشرفت کارهایی است که دست اینترن است. این گزارش‌دهی به دو صورت اتفاق می‌افتد. 

روش اول این است که اینترن‌ها در پایان هر روز کاری یک گزارش مختصر با یک شکل استاندارد برای کواردینیتور خود ارسال می‌کنند که در آن ثبت می‌کنند که چه مقدار زمان روی چه کارهایی وقت صرف کرده‌اند و چه مشاهداتی در مورد خود و کاری که انجام داده‌اند دارند. شکل این گزارش و نحوه تولید و ارسال آن در ... مستند شده است. هدف از این گزارش‌های روزانه عادت دادن اینترن به گزارش مستمر کارکرد روزانه خود است، کاری که در بسیاری از تیم‌های حرفه‌ای مهندسی نرم‌افزار مرسوم است.

روش دوم گزارش‌دهی توسط پست گذاشتن در شبکه‌های اجتماعی اتفاق می‌افتد. فلسفه این کار در بخش بعدی تشریح شده است.


#### فعالیت در شبکه‌های اجتماعی

آينده کاری مهندسین نرم‌افزار در دنیای امروز، چه درون کشور و چه خارج از آن، با میزان و کیفیت فعالیت ایشان در شبکه‌های اجتماعی گره خورده است. فعالان صنعت نرم‌افزار و شرکت‌هایی که احتیاج به خدمات مهندسی نرم‌افزار دارند از شبکه‌های احتماعی برای شناسایی و ارزیابی مهندسین نرم‌افزار استفاده می‌کنند. همچنین، این شبکه‌های اجتماعی نقشی بسیار کلیدی در شکل گرفتن ارتباطات بین فعالان صنعت ایفا می‌کنند.



و در حین کار و مطالعه باید در شبکه‌های اجتماعی پست بگذارید.

نمود کار شما و مشاهده پیشرفت شما برای دوره از طریق پست‌هایی که می‌گذارید مشاهده و سنجیده می‌شود. 

همچنین شما با فعالیت در این شبکه‌های اجتماعی، شبکه کاری خود را تشکیل می‌دهید. این که چه تعداد پست می‌گذارید و یا پست‌های شما چه کیفیتی دارند یکی از مهمترین روش‌هایی است که کار شما دیده می‌شود و مورد بررسی قرار می‌گیرد.

شما در حین انجام کارها یا مطالعات باید پست‌هایی در شبکه‌ها قرار دهید. به ازای هر کار یا قلم مطالعاتی باید یک یا چند پست به ازای هر شبکه اجتماعی داشته باشید. مشخصات پست برای هر کدام از شبکه‌های اجتماعی در زیر توضیح داده شده‌است:

- **پست‌های LinkedIn:** این شبکه اجتماعتی یک شبکه کاری و حرفه‌ای است و پست‌های شما در این شبکه باید شامل **دستاوردهای** شما باشد. مهم است که بتوانید در این شبکه در مورد دستاوردهای خود از کاری که انجام داده‌اید صحبت کنید و آن را با بقیه به اشتراک بگذارید و با بقیه تعامل کنید.
- 
- **پست‌های Twitter:** توییتر شبکه‌ای است که اغلب افراد در مورد زندگی روزمره و احساسات خود می‌نویسند. شما در این شبکه باید در مورد احساساتی که هنگام انجام کارها دارید توییت کنید. بسیار مهم است که بتوانید احساسات درون خود را مشاهده کنید و آنها را با بقیه به اشتراک بگذارید.

#### گروه تلگرامی

به ازای هر کدام از دوره‌های برنامه CS Internship یک گروه تلگرامی با حضور اعضای آن دوره وجود دارد. اعضای هر دوره در گروه تلگرامی دوره خود، گزارشی از فعالیت‌هایشان با دیگر اعضا در میان می‌گذارند. شما نیز باید مطالب فنی خود را در تلگرام و در معرض نگاه و نقد دیگران قرار دهید. علاوه برآنچه گفته شد، گروه تلگرامی بستر مناسبی است برای سوال پرسیدن، کمک گرفتن، جواب دادن به سوال دیگران و کمک به دیگران.




#### برگزاری ارائه آنلاین

یکی از آخرین کارها برای اتمام یک قدم برگزاری یک ارئه ۲۰ دقیقه‌ای است که که پس از کامل کردن کارها و مطالعه همه اقلام اطلاعاتی یک قدم انجام می‌شود. این ارائه به صورت آنلاین و در LinkedIn انجام می‌شود. شما در ارائه خود ۲۰ دقیقه در اختیار دارید و از طریق آن باید دستاورد‌ها و آموخته‌هایتان در این قدم را توضیح دهید. پس از ارائه آنلاین شما، با تأیید کوردینتورتان، استپ بعدی را می‌توانید شروع کنید. ارائه آنلاین شما در [یوتیوب برنامه CS Internship](https://www.youtube.com/@csinternship8859) آپلود خواهد شد.

#### نکات مهم
در گذراندن هر قدم نکات زیر مهم هستند:
- همه محتوا‌های فنی که قرار است مطالعه کنید یا ببینید به زبان انگلیسی هستند.
- پست‌های که در شبکه‌های اجتماعی می‌گذارید می‌تواند به زبان فارسی یا انگلیسی باشد.
- حضور فعال در شبکه‌های اجتماعی یکی از کارهای مهمی است که باید انجام دهید، پس مطمئن شوید که با آن هیچ مشکلی ندارید.
- شما بعد از ورود به برنامه پروفایلی خواهید داشت که در طی مرحله خودآموزی شما، توسط برنامه CS Internship تکمیل خواهد شد. این پروفایل حاوی مراحلی است که شما در مرحله خودآموزی طی کرده‌اید و عملکرد شما را در این مدت نشان می‌دهد.

### جلسات ساختاری در مقابل جلسات عملیاتی
در تیم منتوری جلسات متعددی با هدف‌های گوناگون برگزار می‌شود. یکی از مهمترین این جلسات،‌ جلسه‌ای با عنوان «جلسه عملیاتی» است که بصورت هفتگی برگزار می‌شوند و همه منتورها در آن حضور دارند و در مورد کارهایی که در هفته گذشته انجام داده‌اند و کارهایی که در هفته آینده قرار است انجام دهند، با هم صحبت و برنامه‌ریزی می‌کنند.

همچنین جلسه هفتگی دیگری با عنوان «جلسه ساختاری» وجود دارد که اعضای سطح منتوری در آن شرکت دارند. در این سلسله جلسات، در مورد ساختارهای جدید برنامه و یا بهبود آن با محوریت رشد برنامه صحبت و نهایتا عملیاتی می‌شود. 


## تعهد شما؟
اگر به ورود به برنامه CS Internship فکر می‌کنید، باید حتما تصمیم مهمی در زندگی خود گرفته باشید و به سوال‌های زیر باید فکر کرده باشید:
- چه برنامه‌ای برای آینده خودم دارم؟
- هدف و تعهد من از ورود به این برنامه چیست؟
- آیا تصمیم جدی دارم در حوزه نرم‌افزار کار کنم؟
- چقدر از زمان و انرژی خود را حاضرم برای رسیدن به این هدف خود اختصاص دهم؟



