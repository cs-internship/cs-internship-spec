# نوشتن و ارسال گزارش کار روزانه


## مقدمه
در دنیای امروز که سازمان‌ها با سرعتی بی‌سابقه به سمت دیجیتالی‌شدن پیش می‌روند، نقش مهندسین نرم‌افزار بیش از هر زمان دیگری در موفقیت کسب‌وکارها پررنگ شده است. اما این نقش تنها به تولید کد و حل مسائل فنی محدود نمی‌شود؛ بلکه بخشی مهم از مسئولیت حرفه‌ای یک مهندس نرم‌افزار، ایجاد شفافیت در روند پیشرفت کار و ارائه بازخوردهای دقیق و قابل اتکا به مدیریت است. این شفافیت، به‌ویژه در تیم‌های دورکار که تعاملات روزمره کمتر است، اهمیتی دوچندان پیدا می‌کند و می‌تواند مسیر تصمیم‌گیری‌های کلیدی سازمان را تحت تأثیر قرار دهد.

## مخاطب
مخاطبان اصلی این مستند، اینترن‌های برنامه هستند؛ افرادی که قصد دارند گزارش‌های روزانه خود را به‌صورت منظم تهیه و ارسال کنند.

## معرفی موضوع
گزارش‌نویسی در تیم‌های نرم‌افزاری، به‌ویژه در محیط‌های دورکاری، یکی از مهم‌ترین ابزارهای ارتباطی میان مهندسین نرم‌افزار و مدیریت سازمان است. این مهارت نه تنها به مدیران کمک می‌کند تصویر روشنی از روند پیشرفت پروژه، چالش‌ها و نیازهای تیم داشته باشند، بلکه به خود مهندس نیز امکان می‌دهد درک عمیق‌تری از مسیر کاری‌اش پیدا کند. گزارش‌نویسی مؤثر، پلی است میان فعالیت‌های فنی و تصمیم‌گیری‌های مدیریتی؛ پلی که بدون آن، سازمان نمی‌تواند ارزیابی دقیقی از پیچیدگی‌ها، هزینه‌ها، ریسک‌ها و حتی ارزش واقعی یک پروژه نرم‌افزاری داشته باشد. در این مستند چرایی اهمیت گزارش کار، نقش آن در مدیریت پروژه‌های نرم‌افزاری و انواع بازخوردهایی که یک مهندس نرم‌افزار باید برای هدایت صحیح پروژه در اختیار سازمان قرار دهد، مورد بررسی قرار می‌گیرد.


## شرح جزئیات
یکی از دغدغه‌های جدی که همه سازمان‌ها با آن روبرو هستند و به خصوص در تیم‌های دورکاری نمود پیدا می‌کند آن است که سازمان نیاز دارد در جریان دقیق روند پیشرفت کار مهندسین نرم‌افزار قرار بگیرد. اکثر برنامه‌نویس‌ها طبیعتاً دوست دارند بدون اینکه مجبور باشند به شخص دیگری گزارش کار دهند، کار خود را انجام دهند. این طبیعی است. ولی یک مهندس نرم‌افزار حرفه‌ای می‌داند که برای عشق شخص خود کد نمی‌زند، بلکه در راستای تحقق اهداف کسب‌وکاری سازمان یا مشتری خویش کار می‌کند. فرق برنامه‌نویس و مهندس نرم‌افزار آن است که برنامه‌نویس برای لذتی که از پیاده‌سازی آلگوریتم‌های نرم‌افزاری می‌برد کد می‌زند ولی مهندس نرم‌افزار می‌داند که مسئولیت وی تبدیل آلگوریتم‌های نرم‌افزاری به پول و نهایتاً سود برای یک کسب‌وکار است.

ارزش کار مهندس نرم‌افزاری که نتواند گزارش‌های دقیقی در مورد عملکرد خود به مدیران یا مشتریان خویش تحویل دهد برای سازمان‌ها کمتر از ارزش کار کسی است که در گزارش‌دهی تبحر دارد. ولی بسیاری از مهندسین نرم‌افزار در سازمان‌های ایرانی در زمینه گزارش‌دهی به مدیران یا مشتریان خود ضعف دارند. برخی یک مقاومت درونی در مقابل این کار دارند و برخی دیگر مهارت‌های لازم برای انجام آن را به صورت بهینه ندارند. ریشه بسیاری از این نارسایی‌ها معمولاً به این بر می‌گردد که فرد اصولاً با دلیل نیاز به گزارش کار آشنایی ندارد. علت اصلی گزارش کار این نیست که سازمان کنترل کند که چه کسی دارد کار می‌کند و چه کسی کار نمی‌کند. علت آن است که وقتی سازمان می‌داند یک مهندس نرم‌افزار با چه مسائل و مشکلاتی روبرو است، در بسیاری از مواقع می‌تواند از طرق دیگر در حل آن مسائل به او کمک کند.

تقریباً همه مسائل کسب‌وکاری که سازمان‌ها با آن‌ها روبرو می‌شوند راه‌حل‌های متعددی دارند که هر یک نقاط قدرت و ضعف خود را دارند. برخی از این راه‌حل‌ها هزینه زیادی دارند و برخی ارزان‌تر هستند. برخی از آن‌ها کارآمدی بیشتری دارند و برخی کم‌تر. برخی درازمدت هستند، برخی میان‌مدت و برخی کوتاه‌مدت. برخی سرعت کار سازمان را بالا می‌برند و برخی کیفیت کار را. برخی تنها با استفاده از نرم‌افزار قابل حل هستند و برخی راه‌هایی غیر از تولید نرم‌افزار هم برای حل آن‌ها وجود دارند. برخی علاوه بر حل یک مسئله خاص، ارزش‌های کسب‌وکاری دیگری هم در سازمان ایجاد می‌کنند و برخی تنها یک مسئله را حل می‌کنند. گزینه‌هایی که مدیریت یک سازمان برای حل مسائل کسب‌وکاری خود در اختیار دارد معمولاً بسیار گسترده و متعدد هستند. تنها برخی از این گزینه‌ها معمولاً نیاز به تولید نرم‌افزار، که کاری هزینه‌بر و پر ریسک است، دارند.

قبل از اینکه سازمان مسئولیت انجام یک پروژه یا کار خاص را به یک مهندس نرم‌افزار محول کند، معمولاً یک فرآیند تحلیل کسب‌وکاری و مدیریتی در مورد همه گزینه‌های موجود سازمان انجام می‌شود. آن کار یا پروژه نرم‌افزاری تنها زمانی تعریف می‌شود که نتیجه نهایی این فرآیند تحلیل نشان می‌دهد که بهینه‌ترین روش برای حل مسئله کسب‌وکاری مربوطه، انجام آن کار یا پروژه نرم‌افزاری خاص است. این ارزیابی، نتیجه یک سری اطلاعات مدیریتی، داده‌های کسب‌وکاری و پیش‌فرض‌های خاص آن شرکت است. بخشی از این داده‌ها و پیش‌فرض‌ها به تخمین سازمان از میزان پیچیدگی، زمان، انرژی و هزینه تولید نرم‌افزار برای حل آن مسئله کسب‌وکاری بر می‌گردد. سازمان می‌داند که در بسیاری از مواقع، این تخمین‌ها، داده‌ها و پیش‌فرض‌ها اشتباه هستند و اینکه تا کار تولید نرم‌افزار شروع نشود، درک سازمان از پیچیدگی،‌ زمان، انرژی و هزینه لازم برای تولید راه‌حل‌های نرم‌افزاری واقع‌بینانه‌تر نمی‌شود.

گزارش‌های کار روزانه مهندسین نرم‌افزار به مدیران تیم نشان می‌دهند که حل کدام مسائل در عمل پیچیده‌تر یا ساده‌تر، زمان‌بر تر یا سریع‌تر، انرژی‌بر تر یا آسان‌تر و هزینه‌بر تر یا ارزان‌تر از تخمین‌های سازمان است. با مشاهده روند پیشرفت کار و کسب اطلاعات دقیق و موثق در مورد موارد فوق، مدیریت سازمان می‌تواند تشخیص دهد که آیا راه‌حلی که برای حل مسئله حاضر انتخاب شده است همچنان یک راه‌حل بهینه است یا اینکه احتیاج به بازنگری دارد. در بسیاری از موارد، این بازنگری می‌تواند منجر به اصلاح، بازتعریف یا حتی حذف صورت مسئله شود. بدون اتکاء به گزارشات مستمر و باکیفیت از سمت مهندسین نرم‌افزار، سازمان قادر به اتخاذ چنین تصمیماتی نخواهد بود.

برای اینکه سازمان بتواند یک پروژه را درست مدیریت کند، احتیاج به سه نوع بازخورد متفاوت از مهندسین نرم‌افزار دارد:

(۱)  کارهایی که دست فرد هستند چقدر دارند زمان می‌برند و فرد با چه مشاهدات و کشفیاتی در مورد پروژه یا مسائل فنی آن در حین انجام آن کارها روبرو شده است. بهینه‌ترین نحوه ارائه این بازخورد، تحویل یک گزارش کارکرد روزانه در پایان هر روز کاری به مدیریت است که توصیف می‌کند فرد روی چه مسائلی کار کرده است، کلاً چقدر وقت روی هر مسئله صرف کرده است و با چه مشاهدات یا کشفیاتی در مورد آن مسئله برخورد کرده است. در برنامه CS Internship، این امر از طریق ارائه یک گزارش روزانه انجام می‌شود.

(۲)  دستاوردهای فنی که فرد در طول انجام پروژه به آن رسیده است چه هستند؟ اینجا مهم است که این دستاوردهای فنی تا حد امکان با زبان غیر فنی (زبان مدیریتی یا کسب‌وکاری) تشریح شوند. این نوع گزارش در سازمان‌ها فقط زمانی لازم است که فرد به یک دستاورد فنی مشخصی رسیده باشد. در برنامه CS Internship، این امر از طریق گذاشتن پست در شبکه اجتماعی LinkedIn انجام می‌شود.

(۳)  مشاهدات، کشفیاتِ، افکار، ایده‌ها، برداشت‌ها، احساساست و حس‌های فردی (نه فنی) که شخص در حین پروژه تجربه می‌کند. برای مدیریت سازمان، این نوع بازخورد شاید ارزشمندترین بازخورد باشد. حس‌های اعضای تیم خیلی وقت‌ها بسیار بیشتر از دستاوردها یا نکات فنی پروژه می‌تواند مدیریت را در مورد ماهیت واقعی پروژه و روند پیشرفت کار راهنمایی کند. در برنامه CS Internship، این امر از طریق گذاشتن پست در شبکه اجتماعی X (قبلاً Twitter) انجام می‌شود.

دستورالعمل مربوط به ارائه گزارش روزانه در بخش بعد آمده است و برای اطلاع بیشتر از فلسفه و چگونگی پست‌گذاری در شبکه‌های LinkedIn و X، به مستند [پست‌نویسی و پست‌گذاری در شبکه‌های اجتماعی](https://github.com/cs-internship/cs-internship-spec/blob/master/processes/Intern%20documents/Writing%20and%20Publishing%20Posts%20on%20Social%20Media%20--%20fa.md) مراجعه کنید.

### دستورالعمل ارائه گزارش روزانه
در برنامه CS Internship هر اینترن موظف است گزارش روزانه‌ی خود را در گروه تلگرامی CS Internship – Coordination و در تاپیک Reports برای کوردینتور خود ارسال کند. برای این کار یک [قالب آماده (Report Template)](https://github.com/cs-internship/cs-internship-spec/blob/master/processes/Intern%20documents/CSI%20Templates/CSI%20-%20Template%20-%20Daily%20Report%20-%20Farsi.xlsx) در فرمت اکسل (Excel) طراحی شده است. اینترن برای هر استپ یک نسخه کپی از این فایل اکسل تهیه می‌کند و هنگام ذخیره، نام فایل را مطابق با الگوی مشخص‌شده در قالب درج می‌نماید. سپس گزارش‌های خود را به‌صورت روزانه در این فایل وارد کرده و نسخه به‌روز شده را ارسال می‌کند. گزارش‌ها در این فایل به تفکیک هفته‌ها ثبت می‌شوند؛ به این صورت که برای هر هفته یک Sheet در نظر گرفته شده است. Sheet اول مربوط به هفته‌ی آغازین استپ است و شامل گزارش‌های هفت روز کاری همان هفته خواهد بود. برای مثال، اگر شروع استپ در روز چهارشنبه باشد، گزارش‌های روز چهارشنبه تا سه‌شنبه هفته‌ی بعد در همان Sheet نوشته می‌شوند. هفته دوم در یک Sheet جدید آغاز می‌شود و همین روند برای هفته‌های بعدی ادامه پیدا می‌کند.

پس از پایان هر استپ و آغاز استپ جدید، اینترن یک کپی تازه از فایل Template تهیه کرده و گزارش‌های مربوط به استپ جدید را در آن ثبت و ارسال می‌کند. در پایان مرحله‌ی خودآموزی، هر اینترن به تعداد استپ‌هایی که گذرانده است، فایل‌های اکسل جداگانه‌ای خواهد داشت. هر فایل شامل گزارش‌های روزانه‌ی همان استپ است که به تفکیک هفته‌ها ثبت شده است.

>گزارش‌های روزانه باید حتماً در همان روز و حداکثر تا ساعت ۱۲ شب ارسال شوند. توضیحات مربوط به پیامدهای عدم ارسال گزارش روزانه در مستند [«پیامدهای اجرایی نقض قوانین»](https://github.com/cs-internship/cs-internship-spec/blob/master/processes/Intern%20documents/Operational%20Consequences%20of%20Rule%20Violations%20--%20fa.md#%D8%B9%D8%AF%D9%85-%D8%A7%D8%B1%D8%B3%D8%A7%D9%84-%DA%AF%D8%B2%D8%A7%D8%B1%D8%B4-%D8%B1%D9%88%D8%B2%D8%A7%D9%86%D9%87) ارائه شده است.

## آموزش‌دهنده‌ها
تمامی اعضای تیم منتوری، در هر سطحی، می‌توانند در انتقال محتوای این مستند نقش داشته باشند و در صورت نیاز، پرسش‌های خوانندگان را پاسخ دهند و ابهامات آنان را برطرف کنند.

## نحوه آموزش
روند آموزش به این صورت است که ابتدا آموزش‌گیرنده باید این مستند را به‌طور کامل مطالعه کند. سپس در یک جلسه آموزشی، پرسش‌های او پاسخ داده می‌شود تا ابهامات او برطرف گردد. در صورت نیاز، ابزارها و نرم‌افزارهای لازم نیز آموزش داده خواهند شد.


## واژه‌نامه
