# فرآیند مطرح‌کردن سوالات یا موضوعات در جلسات تصمیم‌گیری عملیاتی

## مقدمه

در برنامه CS Internship، منتورها هر هفته در جلسه‌ای با عنوان «جلسه تصمیم‌گیری عملیاتی» گرد هم می‌آیند. در این جلسات، منتورها گزارشی کوتاه از وظایف انجام‌شده در هفته گذشته ارائه می‌دهند و وظایف احتمالی هفته پیش رو نیز مشخص می‌شود. فاصله زمانی میان این جلسات یک هفته است و در برنامه با عنوان «اسپرینت» شناخته می‌شود.

در طول هر اسپرینت، ممکن است شرکت‌کنندگان هنگام انجام وظایف با ابهامات، مشکلات یا حتی ایده‌های جدید مواجه شوند. بسته به نیاز، هر فرد می‌تواند این موارد را در جلسه عملیاتی مطرح کند. همه منتورها در این جلسات نقش فعالی در پاسخ‌گویی به سوالات، رفع ابهامات، و حتی تعریف فرآیندهای جدید دارند.

در این مستند، نحوه مطرح‌کردن این‌گونه موضوعات در جلسات تصمیم‌گیری عملیاتی توضیح داده می‌شود.

## مخاطب

مطالعه این مستند برای تمامی اعضای برنامه CS Internship که ممکن است نیاز داشته باشند سوال یا موضوعی را در جلسات تصمیم‌گیری عملیاتی مطرح کنند، ضروری است. بنابراین، تمام شرکت‌کنندگان در این جلسات باید با فرآیند مطرح‌کردن موضوعات آشنا باشند تا بتوانند آن را به درستی انجام دهند. همچنین، این مستند می‌تواند برای افرادی که علاقه‌مند به آشنایی با شیوه اجرای این فرآیند در برنامه CS Internship هستند، مفید باشد.

## معرفی موضوع

برای پیشبرد برنامه CS Internship، فرآیندهای مختلفی طراحی شده است که هرکدام وظایف خاص خود را دارند. در هر جلسه تصمیم‌گیری عملیاتی، اعضای برنامه از جمله کارآموزمنتورها، دستیارمنتورها و منتورها مسئول انجام وظایفی در هفته بعد می‌شوند. این جلسات یکی از اهدافشان بررسی وضعیت وظایف محول شده به اعضا است.

اگر در طول هفته، اعضا با سوالات یا ابهاماتی مواجه شوند یا ایده‌هایی برای بهبود فرآیندها داشته باشند، می‌توانند آن‌ها را به عنوان موضوعات باز در جلسات مطرح کنند. هدف از این فرآیند، رفع سریع مشکلات و ابهامات و انجام اصلاحات لازم در فرآیندها است.

برای کسب اطلاعات دقیق‌تر از نحوه برگزاری جلسات تصمیم‌گیری عملیاتی، می‌توانید به مستندهای «[شرکت در جلسات تصمیم‌گیری عملیاتی](https://mehransystems.sharepoint.com/:b:/s/CSInternship/EfpWNg7NNjJDh8UKVeYp5CoBkToRGyU0OTbGLpysxikNDA?e=iebatC)» و «[استاندارد مدیریت جلسات تصمیم‌گیری عملیاتی](https://mehransystems.sharepoint.com/:b:/s/CSInternship/Ecaf3cwnyQ1Mg0MkqEf1LAkBlGsfH3FqaB6S9gUfJF3q5A?e=vHBdpW)» مراجعه کنید.

## شرح جزئیات

موضوعاتی که در جلسات تصمیم‌گیری عملیاتی مطرح می‌شوند، می‌توانند شامل تمام سوالات یا دغدغه‌هایی باشند که منتورها در حین انجام تسک‌های خود در طول اسپرینت با آنها مواجه می‌شوند. هم‌چنین این دست موضوعات می‌توانند شامل اطلاع‌رسانی در مورد ایجاد یا به‌روزرسانی یک فرآیند باشند. بنابراین، هر موضوعی مربوط به فرآیندها، مکانیزم‌ها و سیاست‌های برنامه، می‌تواند توسط یکی از شرکت‌کنندگان در این جلسات، فارغ از اینکه در کدام سطح از سطوح منتوری قرار دارد مطرح شود. هر کدام از منتورها بنا به ضرورت موضوع، می‌توانند روش‌های مختلفی را برای مطرح کردن موضوع خود انتخاب کنند. برای مثال می‌توانند به صورت مستقیم سوالات خود را از منتورها بپرسند، یا می‌توانند سوالات خود را در گروه تلگرامی منتورها مطرح کنند و یا می‌توانند آنها را در جلسه عملیاتی مطرح کنند. در ادامه به صورت خاص، به مطرح کردن موضوعات در جلسات تصمیم‌گیری‌ عملیاتی پرداخته می‌شود.

از آنجایی که جلسات عملیاتی ساختار مشخصی برای اداره شدن دارد، نیاز است افرادی که قصد مطرح کردن سوالات و دغدغه‌های خود را در جلسات عملیاتی دارند، این موضوعات را به صورت منظم و ساختاریافته در جایی ثبت کنند. این کار کمک می‌کند تا مدیر جلسه عملیاتی کنترل بهتری بر اوضاع جلسه داشته باشد و فرصت مناسبی را به هر کدام از موضوعات اختصاص دهد. همچنین این کار باعث می‌شود تا موضوعات به صورت موثر مطرح و پاسخ داده شوند.

به همین منظور، فرآیندی طراحی شد که در جلسات عملیاتی، مدیر جلسه، ضمن رسیدگی به گزارش هفتگی منتورها در مورد کارهای انجام شده در طول اسپرینت و برنامه ریزی اسپرینت آینده، فضایی برای گفت‌وگو و مطرح کردن دغدغه‌ها و اطلاع‌رسانی‌ها به صورت زنده نیز فراهم کند. این فضا کمک می‌کند تا انتقال اطلاعات به صورت موثرتر انجام شود.

فرآیند جمع‌آوری و مطرح کردن موضوعات دارای مراحل ذیل می باشد که این مراحل در ادامه شرح داده خواهند شد.

- [فرآیند نحوه مطرح کردن سوالات یا موضوعات در جلسات تصمیم‌گیری عملیاتی](#فرآیند-نحوه-مطرح-کردن-سوالات-یا-موضوعات-در-جلسات-تصمیمگیری-عملیاتی)
  - [مقدمه](#مقدمه)
  - [مخاطب](#مخاطب)
  - [معرفی موضوع](#معرفی-موضوع)
  - [شرح جزئیات](#شرح-جزئیات)
    - [ایجاد صفحه موضوعات باز برای اسپرینت جدید](#ایجاد-صفحه-موضوعات-باز-برای-اسپرینت-جدید)
    - [ثبت موضوعات در صفحه موضوعات باز اسپرینت جاری](#ثبت-موضوعات-در-صفحه-موضوعات-باز-اسپرینت-جاری)
    - [مطرح کردن موضوعات در جلسه اسپرینت عملیاتی](#مطرح-کردن-موضوعات-در-جلسه-اسپرینت-عملیاتی)
    - [مشخص کردن وضعیت تمام موضوعات ثبت شده](#مشخص-کردن-وضعیت-تمام-موضوعات-ثبت-شده)
    - [آرشیو کردن صفحه موضوعات اسپرینت گذشته](#آرشیو-کردن-صفحه-موضوعات-اسپرینت-گذشته)
  - [آموزش‌دهنده‌ها](#آموزشدهندهها)
  - [نحوه آموزش](#نحوه-آموزش)
  - [واژه‌نامه](#واژهنامه)

### ایجاد صفحه موضوعات باز برای اسپرینت جدید

مدیر جلسه، صفحه موضوعات باز هر اسپرینت را در OneNote و در بخش [Open Topics](https://onedrive.live.com/view.aspx?resid=A9B215A332F3E600%21392628&id=documents&wd=target%28Team%20Operations%2FMeetings%2FOpen%20Topics.one%7C3E383320-7159-45AB-8B7C-37B212E2410D%2F%29) اسپرینت عملیاتی ایجاد می‌کند. مدیر با کلیک بر روی دکمه Add Page، یک نسخه از قالب صفحه موضوعات باز اسپرینت عملیاتی ایجاد می‌کند. مدیر جلسه این کار را قبل از برگزاری جلسه عملیاتی و همزمان با آماده سازی بورد Azure (ایجاد بک‌لاگ‌های مختلف) برای اسپرینت جدید انجام می‌دهد. در تصویر ۱، قالب صفحه موضوعات باز قابل مشاهده است.

صفحه‌ی کپی شده عنوان پیش فرضی دارد که مدیر اسپرینت باید عبارت‌های قرار گرفته در داخل قلاب‌ها {} را با توجه به شماره اسپرینت جدید و تیم عملیاتی، به‌روز کند. برای مثال مدیر اسپرینت عملیاتی اسپرینت ۱۸۱، بعد از بررسی تسک‌های منتورها بر روی برد اژر اسپرینت ۱۸۰، تسک‌های اسپرینت پیشِ‌رو یعنی اسپرینت ۱۸۱ را بررسی می‌کند. مدیر جلسه پس از پایان یافتن بررسی تسک‌ها، وان نوت برنامه را باز می‌کند.‌ سپس از قسمت مربوط به اسپرینت عملیاتی، صفحه مربوط به موضوعات باز اسپرینت عملیاتی۱۸۰ مربوط به تیم خود را باز و بررسی می‌کند. بعد از تمام شدن اسپرینت عملیاتی،‌ مدیر اسپرینت وظیفه دارد ستون مربوط به وضعیت و خلاصه نتایج هر موضوع را در مقابل آن کامل کند و صفحه مورد نظر را به قسمت Open Topic Archive منتقل کند.

![image](https://github.com/zahra-ahangari/cs-internship-spec/assets/29492005/1a7b16b8-adee-431f-9fac-cc1d2ffaf8ed)

تصویر ۱. قالب صفحه موضوعات باز

### ثبت موضوعات در صفحه موضوعات باز اسپرینت جاری

منتورهای برنامه CS Internship، در طول یک اسپرینت ممکن است با سوالات و دغدغه‌هایی مواجه شوند یا نیاز باشد که در مورد موضوعی اطلاع‌رسانی عمومی کنند. منتورها برای مطرح کردن دغدغه‌ها یا اطلاع‌رسانی درمورد موضوعات خود، می‌توانند از روش های مختلفی اعم از مطرح کردن موضوع در گروه تلگرامی منتورها، پرسش مستقیم از منتورهای برنامه یا مطرح کردن موضوع در جلسات عملیاتی استفاده کنند. در صورتی که نیاز باشد موضوعی در جلسه تصمیم‌گیری عملیاتی مطرح شود، **لازم است فرد مطرح کننده، قبل از شروع جلسه، دغدغه یا سوال ایجاد شده یا موضوع مورد نظر برای اطلاع رسانی عمومی را به عنوان یک «موضوع باز»، در جدول موضوعات باز اسپرینت جاری در وان‌نوت برنامه ثبت کنند.**

برای ثبت یک موضوع باز نیاز است تا ستون‌های مشخص شده در جدول، کامل شوند. در ادامه نحوه پرکردن ستون‌های موجود در جدول شرح داده می‌شود:

- **ردیف:** شماره هر موضوع باز را مشخص می‌کند. این شماره برای هر جدول از ۱ شروع می‌شود و هر موضوع باز، شماره بعدی نسبت به موضوع قبل را دریافت می‌کند. معمولا مدیر اسپرینت عملیاتی از روی ترتیب موضوعات، به مطرح کننده فرصت می‌دهد تا در مورد موضوع خود صحبت کند. در شرایطی که یکی از موضوعات الویت بیشتری داشته باشد، فرد مطرح کننده موضوع، می‌تواند قبل از جلسه با مدیر اسپرینت هماهنگ کند تا موضوع خود را با الویت بالاتری در جلسه مطرح کند.
- **نام مطرح‌کننده:** در این ستون نام کسی که قرار است در مورد موضوع نوشته شده در جلسه عملیاتی صحبت کند‌ نوشته می‌شود.
- **موضوع:** مطرح‌کننده موضوع باز، شرح کوتاهی از مساله مورد نظر خود را در این ستون می‌نویسد. همچنین میتواند به صورت مختصر در مورد تلاش‌هایی که برای یافتن پاسخ سوال خود کرده نیز شرح دهد؛ برای مثال با کدام منتورها صحبت کرده است و یا چه مستنداتی را مطالعه کرده است.
- **زمان تقریبی مورد نیاز:** مطرح‌کننده موضوع باز، زمان تقریبی مورد نیاز را که برای مطرح کردن آن موضوع در جلسه عملیاتی نیاز دارد، در این ستون می‌نویسد. این زمان شامل زمان مورد نیاز برای شرح مساله به صورت کامل و نظرسنجی از افراد حاضر در جلسه تصمیم‌گیری عملیاتی است. درصورتی که موضوع مورد نظر در این بازه زمانی به نتیجه نهایی نرسید، مطرح کننده موضوع می‌تواند آن را از روش‌های دیگری مانند اعلام در گروه منتورها، واگذاری به یک منتور به عنوان پیگیری‌کننده و یا طرح در جلسه عملیاتی بعدی، پیگیری کند که در ادامه مستند شرح داده می‌شود.
- **وضعیت:** بعد از هر جلسه عملیاتی مدیر اسپرینت باید صرف نظر از مطرح شدن یا نشدن هر کدام از موضوعات وضعیت آنها را مشخص کند. وضعیت‌های موجود برای یک موضوع باز عبارتند از:
- مطرح شد و به نتیجه رسید
- مطرح شد و باز ماند
- مطرح شد و قرار شد RFC شود
- مطرح نشد
- **خلاصه نتایج و تسک‌های مشخص شده:** مدیر اسپرینت عملیاتی در حین برگزاری جلسه و یا بعد از تمام شدن جلسه عملیاتی، نتیجه موضوع مورد نظر را به صورت خلاصه در این ستون می‌نویسد. همچنین تمام تسک‌ها، تغییرات و تصمیماتی که از نتیجه بحث در مورد موضوع مورد نظر منتج شده‌اند را نیز ثبت می‌کند.

### مطرح کردن موضوعات در جلسه اسپرینت عملیاتی

در جلسه تصمیم‌گیری عملیاتی، مدیر جلسه، از مطرح‌کننده موضوعات باز می‌خواهد تا در مورد موضوع خود صحبت کند. در این صورت هر فرد در جلسه دغدغه خود را بیان و از مخاطبان حاضر در جلسه نظرسنجی می‌کند.

معمولا نحوه بررسی موضوعات باز ثبت شده در یک جدول بر اساس ترتیب ثبت آن‌ها در جدول است. اما ممکن است با توجه به اولویت برخی از موضوعات، مدیر جلسه تصمیم بگیرد که موضوعات را بدون در نظر گرفتن ترتیب ثبت شده در جدول، مطرح کند. با توجه به تعداد موضوعات باز مطرح شده در جدول برای یک اسپرینت، ممکن است زمانی برای بررسی یک موضوع باز تخصیص داده نشود. در این صورت مطرح‌کننده موضوع باز، با توجه به اهمیت و اولویت موضوع خود، لازم است قبل از شروع جلسه عملیاتی مدیر جلسه را متقاعد کند تا حتما زمان لازم را برای مطرح کردن موضوع باز خود در نظر بگیرد.

اگر موضوعی باشد که هیچ زمانی برای آن در جلسه عملیاتی تخصیص داده نشود، پیگیری آن به عهده خود مطرح کننده است. برای مثال مطرح‌کننده می‌تواند دوباره موضوع خود را در جدول مربوط به موضوعات باز اسپرینت بعد ثبت کند یا می‌تواند موضوع خود را در گروه تلگرامی منتورها بیان کند یا اینکه به صورت مستقیم با منتورهای برنامه در میان بگذارد.

اگر مطرح‌کننده موضوع باز بخواهد سوال خود را در جلسه تصمیم‌گیری عملیاتی چند اسپرینت بعد مطرح کند، در صورتی که صفحه OneNote موضوعات باز برای اسپرینت مورد نظر ایجاد نشده باشد، لازم است شخص مطرح‌کننده خودش آن صفحه را ایجاد نماید و موضوع باز خود را در آن ثبت کند.

### مشخص کردن وضعیت تمام موضوعات ثبت شده

در این بخش از مستند به نحوه‌ی رسیدگی به موضوعات باز مطرح شده، توسط مدیر جلسه عملیاتی، می‌پردازیم. مدیر جلسه عملیاتی می‌تواند بر اساس تشخیص خود هیچ کدام از موضوعات باز ثبت شده در جدول را مورد بررسی قرار ندهد. یا اینکه تعدادی را که از نظر خود دارای اولویت بالاتری می‌داند، انتخاب کند و زمانی را به آن‌ها تخصیص دهد. اگر هیچ اولویتی از نظر مدیر جلسه مطرح نباشد، ترتیب پیش‌فرض برای رسیدگی به موضوعات باز در یک جلسه بر اساس ترتیب ثبت آن‌ها در جدول موضوعات باز است.

هنگامی که مدیر جلسه یک موضوع باز را برای رسیدگی انتخاب می‌کند، زمان تقریبی ثبت شده در جدول موضوعات باز را برای آن موضوع در نظر می‌گیرد. مدیر جلسه در ابتدا از مطرح‌کننده درخواست می‌کند تا توضیحی در مورد موضوع باز مطرح کند. این توضیح شامل شرح مختصری از مساله و بررسی‌های انجام شده برای یافتن پاسخ مساله، مانند صحبت با منتورها و یا ارجاع به مستندات مطالعه شده در مورد موضوع است.

پس از طرح مساله توسط مطرح‌کننده، ممکن است وضعیت‌های مختلفی برای موضوع مطرح شده ایجاد شود که در ادامه به توضیح این وضعیت‌ها خواهیم پرداخت.

- در صورتی که فرآیندی برای موضوع مطرح شده وجود داشته باشد، هر یک از اعضای جلسه که از آن فرآیند اطلاع داشته باشند، می‌توانند با اشاره به نام مستند از فرد مطرح کننده بخواهند که برای یافتن پاسخ خود این مستند را مطالعه کند. در این صورت در ستون وضعیت سوال، گزینه **«مطرح شد و به نتیجه رسید»** انتخاب می‌شود.
- در صورتی که فرآیندی برای موضوع مطرح شده وجود نداشته باشد، مدیر جلسه از تمامی افرادی که در جلسه می‌توانند در مورد موضوع مورد نظر صحبت کنند،‌ بخواهد تا نظرات خود را مطرح کنند. در نهایت بعد از شنیدن همه نظرات، از منتورها درخواست می‌کند که تصمیم خود را اعلام کنند. پس از جمع‌بندی نظرات منتورها در نهایت یک تصمیم لوکال که صرفا برای زمان و شرایط مطرح شدن آن موضوع برقرار است، گرفته می‌شوند. این تصمیم صرفا برای فرد مطرح‌کننده موضوع قابل اجراست و در شرایط مشابه، به این تصمیم ارجاع داده نمی‌شود. منظور از تصمیم لوکال، تصمیمی است که منتورها در یک تیم عملیاتی خاص برای رفع یک مشکل خاص می‌گیرند. به عنوان مثال، یک کارآموزمنتور در مواجه با اینترن خود با شرایطی مواجه شده است که یک تصمیم لوکال برای رفع مشکل به وجود آمده، گرفته می‌شود. تصمیمات لوکال به هیچ عنوان تا قبل از بررسی و تصویب شدن در جلسات ساختاری، بخشی از یک فرآیند نخواهند بود. این تصمیمات صرفا برای همان مسئله خاصی که در جلسه عملیاتی مطرح شده است، کاربرد خواهد داشت. اگر این تصمیم جوابگوی مساله مطرح شده باشد، مطرح‌کننده این تصمیم را اجرا می‌کند. مدیر اسپرینت وضعیت موضوع را گزینه **«مطرح شد و به نتیجه رسید»** انتخاب می‌کند.
- در صورتی که منتورهای حاضر در جلسه عملیاتی نتوانند به جمع‌بندی و تصمیم‌گیری نهایی در مورد موضوع مطرح شده برسند، مدیر اسپرینت وضعیت موضوع را گزینه **«مطرح شد و باز ماند»** انتخاب می‌کند. در ادامه‌، یکی از منتورهای حاضر در جلسه باید مسئولیت پاسخگویی به این مساله را در اسپرینت پیشِ‌رو بر عهده بگیرد. مطرح‌کننده موضوع باز، پاسخ سوال خود را از منتور منتخب پیگیری خواهد کرد. منتوری که مسئولیت پاسخ به سوال را بر عهده گرفته است، پس از یافتن پاسخ سوال، نتیجه آن را به مطرح‌کننده موضوع اطلاع می‌دهد.
- اگر منتورهای حاضر در جلسه در پاسخگویی به موضوع باز، به این نتیجه برسند که این موضوع باید در قالب یک RFC در جلسات ساختاری بررسی شود، در این صورت یک منتور یا یک کاندیدمنتور مسئولیت ایجاد RFC و مطرح‌کردن آن در جلسات ساختاری را بر عهده می‌گیرد. مدیر اسپرینت عملیاتی وضعیت موضوع را گزینه **«مطرح شد و قرار شد RFC شود»** انتخاب می‌کند.
- اگر یک موضوع به دلیل کمبود زمان یا صلاح‌دید مدیر جلسه عملیاتی، در جلسه عملیاتی مطرح نشود، مدیر اسپرینت وضعیت آن را گزینه **«مطرح نشد»** انتخاب می‌کند. پیگیری این دست از موضوعات بر عهده فرد مطرح کننده موضوع است.


تصویر ۲. وضعیت‌های ممکن برای یک موضوع باز

پس از بررسی هر موضوع باز، مدیر جلسه وظیفه دارد در ستون «خلاصه نتایج و تسک‌های مشخص شده»، خلاصه‌ای از جمع‌بندی بحثی که در مورد موضوع انجام شده است را یادداشت کند. در این یادداشت، نتیجه بحث روی موضوع، اعم از تسک‌های ایجاد شده، تصمیمات گرفته شده و منتور انتخاب شده برای پیگیری موضوع را یادداشت کند.

### آرشیو کردن صفحه موضوعات اسپرینت گذشته

مدیر جلسه پس از رسیدگی به موضوعات ثبت شده در صفحه موضوعات باز، این صفحه را به قسمت آرشیو صفحات موضوعات باز منتقل می‌کند. و صفحه موضوعات باز اسپرینت جدید را ایجاد می‌کند.

اگر صفحه موضوعات باز، خالی باشد و هیچ سوالی در این جدول ثبت نشده بود، نیازی به انتقال آن به قسمت آرشیو و ایجاد صفحه جدید نیست. تنها کافی است شماره اسپرینت در عنوان این صفحه با شماره اسپرینت بعدی جایگزین شود.

بر اساس مثالی که در بخش [ایجاد صفحه موضوعات اسپرینت جاری توسط مدیر جلسه عملیاتی](#_ایجاد_صفحه_موضوعات_1) مطرح گردید، مدیر جلسه عملیاتی ۱۸۱، **قبل** از شروع جلسه عملیاتی ۱۸۱، صفحه موضوعات باز جلسه عملیاتی ۱۸۰ تیم خود را در بخش [Open Topics](https://onedrive.live.com/view.aspx?resid=A9B215A332F3E600%21392628&id=documents&wd=target%28Team%20Operations%2FMeetings%2FOpen%20Topics.one%7C3E383320-7159-45AB-8B7C-37B212E2410D%2F%29) مشاهده می‌کند. مدیر جلسه ۱۸۱، سوالات صفحه ۱۸۰ را در حین جلسه بررسی نموده و در انتها صفحه موضوعات باز جلسه عملیاتی ۱۸0 تیم خود را که در حین برگزاری جلسه مورد بررسی قرار داده است، آرشیو می‌کند. سپس مدیر جلسه عملیاتی ۱۸۱، صفحه موضوعات باز جلسه عملیاتی ۱۸۱ تیم خود را ایجاد می‌نماید.

برای آرشیو صفحات موضوعات باز، صفحه مورد نظر را انتخاب کرده و به بخش [Topic Archive](https://onedrive.live.com/view.aspx?resid=A9B215A332F3E600%21392628&id=documents&wd=target%28Team%20Operations%2FMeetings%2FTopic%20Archive.one%7CCCE5329B-FA07-4FB8-8096-06C3A730397D%2F%29) منتقل می‌کنیم و در بخش آرشیو، صفحه منتقل شده را در ذیل تیم خود قرار می‌دهیم.


تصویر ۳. آرشیو موضوعات باز

## آموزش‌دهنده‌ها

افرادی که در سطوح مختلف منتوری، حداقل یک بار مدیر جلسه عملیاتی بوده‌اند، یا اینکه حداقل یک بار یک موضوع باز را در صفحات موضوعات باز ثبت کرده‌اند، می‌توانند این مستند را آموزش دهند.

## نحوه آموزش

آموزش‌دهنده این سند، لازم است از مطالعه مستندات «[شرکت در جلسات تصمیم‌گیری عملیاتی](https://mehransystems.sharepoint.com/:b:/s/CSInternship/EfpWNg7NNjJDh8UKVeYp5CoBkToRGyU0OTbGLpysxikNDA?e=Kaa7nU)» و «[استاندارد مدیریت جلسات تصمیم‌گیری عملیاتی](https://mehransystems.sharepoint.com/:b:/s/CSInternship/Ecaf3cwnyQ1Mg0MkqEf1LAkBlGsfH3FqaB6S9gUfJF3q5A?e=vHBdpW)» توسط مخاطب این سند اطمینان حاصل کند. زیرا درک صحیح موارد گفته‌شده در این سند، بر مبنای اطلاعات ارائه شده از شیوه شرکت و استاندارد برگزاری جلسات تصمیم‌گیری عملیاتی است.

به علاوه نیاز است که آموزش‌دهنده مستند بر انتخاب عنوان درست برای «موضوع باز» تاکید کند. عنوان هر «موضوع باز» علاوه بر کوتاه بودن باید بیان‌کننده مسئله اصلی باشند.

## واژه‌نامه

- **جلسه تصمیم‌گیری عملیاتی:** یکی از جلسات هفتگی برنامه CS Internship است که به منظور بررسی شیوه و کیفیت وظایفی که کارآموزمنتورها، دستیارمنتورها و منتورها در طول هفته گذشته انجام داده‌اند، تشکیل می‌شود.
- **موضوع باز:** ایرادات، ابهامات و یا ایده‌های جدیدی که در خلال انجام وظایف هفتگی در ذهن کارآموزمنتورها، دستیارمنتورها و منتورها ایجاد می‌شود که هدف از رسیدگی به آن‌ها، بهینه‌سازی فرآیندهای موجود در برنامه CS Internship است.
- **اسپرینت:** به بازه زمانی یک هفته‌ای بین دو جلسه تصمیم‌گیری عملیاتی متوالی، اصطلاحا اسپرینت گفته می‌شود.
