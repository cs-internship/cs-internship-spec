## معرفی برنامه CS Internship
برنامه CS Internship مسیری است برای افرادی که انگیزه‌ای قوی برای یادگیری، رشد شخصی و حرفه‌ای، و کسب مهارت‌های لازم برای پیوستن به تیم‌های حرفه‌ای مهندسی نرم‌افزار دارند. در این برنامه، شرکت‌کنندگان می‌توانند مهارت‌های مهندسی نرم‌افزار را در کنار افرادی همچون خود ارتقا دهند و دانش و تجربه خود را با دیگران به اشتراک بگذارند.

## هدف برنامه

هدف برنامه CS Internship توسعه مهارت‌های اساسی مورد نیاز برای ورود به حرفه مهندسی نرم‌افزار و دستیابی به درآمد بالا در بلندمدت است. این برنامه به طور ویژه برای افرادی طراحی شده که دانش یا تجربه محدودی در زمینه برنامه‌نویسی دارند.

در کشور ما، صدها هزار نفر زندگی می‌کنند که در صورت برخورداری از مهارت‌های لازم، می‌توانند به تیم‌های حرفه‌ای تولید نرم‌افزار در ایران بپیوندند یا به صورت دورکاری در پروژه‌های بین‌المللی مشارکت کرده و درآمدهای قابل‌توجهی کسب کنند. ما در CS Internship محیطی حرفه‌ای فراهم می‌کنیم تا این افراد بتوانند با گذراندن یک دوره آموزشی عملی و هدفمند رایگان، در کوتاه‌ترین زمان ممکن، به عنوان برنامه‌نویسان Junior (مبتدی) وارد تیم‌های حرفه‌ای مهندسی نرم‌افزار شوند.

## خدمت داوطلبانه

همه ما در برنامه CS Internship به صورت داوطلبانه کار می‌کنیم.

اینجا هیچ کس نه یک ریال پول از کسی دریافت می‌کند و نه یک ریال پول به کسی می‌پردازد. به افرادی که برای یادگیری اصول مهندسی نرم‌افزار وارد برنامه می‌شوند، «اینتِرن» (intern یا کارآموز) گفته می‌شود. در طول برنامه، یک سری داوطلب با عنوان «منتور» در کنار اینترن‌ها حرکت می‌کنند تا ایشان را در عبور از دشواری‌های فرآیندهای یادگیری همراهی کنند. منتورها و شرکت‌کنندگان در برنامه با اختصاص وقت و دانش خود به صورت داوطلبانه، بستری را فراهم می‌کنند که افراد بتوانند با یادگیری و انتقال دانش و تجربه، تأثیری ماندگار بر خود و جامعه بگذارند.

اینترن‌های جدید، چند هفته فرصت دارند تا به نقطه‌ای برسند که بتوانند تصمیم بگیرند آیا این برنامه برای ایشان مناسب است یا خیر. از آن نقطه به بعد، در صورتی که اینترن‌ها تصمیم گرفتند برنامه را ادامه دهند، به جای پرداخت مالی، لازم است برای اینترن‌های جدیدی که بعد از ایشان وارد برنامه می‌شوند به صورت داوطلبانه وقت بگذارند تا آن‌ها را در یادگیری و تمرین مهارت‌های مهندسی نرم‌افزار همراهی نمایند.

به عبارت دیگر، «خدمت» و «تعهد» موتورهای محرکه این برنامه هستند. دیگران به شما خدمت خواهند کرد تا اصول مهندسی نرم‌افزار را طوری یاد بگیرید که در حداقل زمان ممکن بتوانید به درآمدی مناسب برسید. در ازای آن، شما به افراد دیگر خدمت خواهید کرد تا همین اتفاق برای آن‌ها بیفتد. افراد به خود و دیگران متعهد می‌شوند تا برای یکدیگر ارزش خلق کنند و مسیر رشد را برای خود و دیگران هموار سازند.

## ساختار دوره‌های برنامه

این برنامه طوری طراحی شده که اینترن‌ها بتوانند در صورت تخصیص وقت و انرژی درخور، برنامه را به طور میانگین در مدت پانزده ماه تکمیل کنند، ولی این خود اینترن‌ها هستند که با صرف انرژی بیشتر یا کمتر تصمیم می‌گیرند که با چه سرعتی در برنامه حرکت کنند.

بازه زمانی برنامه به دو بخش تقسیم می‌شود: ابتدا یک بازه حدوداً 9 ماهه که به عنوان «دوره خودآموزی» شناخته می‌شود و بعد یک بازه شش ماهه که به عنوان «دوره کارآموزی» شناخته می‌شود.

## دوره خودآموزی

در دوره خودآموزی، اینترن‌ها به صورت ریموت (دورکاری) به یادگیری و تمرین مفاهیم و اصول مهندسی نرم‌افزار از روی منابع آموزشی که توسط برنامه در اختیار ایشان قرار می‌گیرد می‌پردازند. این برنامه کلاس‌های آموزشی حضوری یا آنلاین ندارد، زیرا برای یادگیری به صورت خودآموز طراحی شده است.

یک مهندس نرم‌افزار حرفه‌ای باید بتواند با استفاده از مقالات، کتاب‌ها و ویدئوهای آموزشی موجود در وب، هر آنچه را که برای انجام کارش نیاز دارد به‌صورت مستقل تامین کند. هدف برنامه، پرورش مهندسان نرم‌افزار حرفه‌ای است، نه صرفاً برنامه‌نویسانی با دانش محدود.

با این حال، اینترن‌ها در صورت برخورد با چالش‌های خاص در فرآیند یادگیری، می‌توانند از اینترن‌های دیگر یا منتورهای فنی برنامه که به مفاهیم مسلط هستند، راهنمایی بگیرند.

## دوره کارآموزی

برخی از اینترن‌هایی که دوره خودآموزی را با موفقیت تکمیل می‌کنند، این فرصت را خواهند داشت که فرآیند یادگیری خود را برای مدت شش ماه به صورت عملی به عنوان یک کارآموز در محیط کار تیمی حرفه‌ای در یکی از شرکت‌هایی که با برنامه CS Internship همکاری می‌کنند ادامه دهند. اکثر این شرکت‌ها حاضرند با اینترن‌های برنامه به صورت ریموت کار کنند. برخی از شرکت‌ها به کارآموزانی که با آن‌ها همکاری می‌کنند حقوق پرداخت می‌کنند و برخی دیگر خیر. این به خود کارآموز بستگی دارد که با کدام شرکت‌ها تحت چه شرایطی به توافق برسد.

تنها شرکت‌هایی برای مشارکت در دوره‌های کارآموزی CS Internship انتخاب شده‌اند که ساختار دوره کارآموزی ایشان به تایید برنامه رسیده باشد. دوره‌های کارآموزی باید به اینترن‌ها اجازه دهد یادگیری مفاهیمی را که در برنامه با آن‌ها آشنا شده‌اند را به صورت عملی در یک محیط کار حرفه‌ای که با استانداردهای برنامه همخوانی دارد ادامه و گسترش دهند. ما از نزدیک با این شرکت‌ها کار می‌کنیم تا کیفیت یادگیری و پیشرفت اینترن‌هایی که در حال گذراندن دوره کارآموزی خویش در آن شرکت‌ها هستند به حداکثر برسد. 

## خلق ارزش

فرق «برنامه‌نویس» با «مهندس نرم‌افزار» این است که برنامه‌نویس به خاطر لذتی که از تولید نرم‌افزار می‌برد کد می‌زند، در حالی که هدف مهندس نرم‌افزار خلق ارزش اقتصادی برای سازمان‌ها با استفاده از علم و هنر تولید نرم‌افزار است.

هر کاری که هزینه‌های یک سازمان را پایین بیاورد، یا سود آن را افزایش بدهد و یا اجرای عملیات آن را بهینه کند، دارای ارزش اقتصادی برای آن سازمان محسوب می‌شود. یک مهندس نرم‌افزار می‌داند که در خلاء کار نمی‌کند. او عضوی از یک تیم تولید نرم‌افزار در یک سازمان بزرگ‌ است. تیمی که در راستای تحقق ویژن و ماموریت تعریف شده برای آن سازمان حرکت می‌کند. مهارت‌های مهندسی نرم‌افزار برای خلق ارزش در چنین تیم‌هایی از کد زدن فراتر می‌روند و شامل مهارت‌هایی مانند کار تیمی، ارتباطات شفاف، حل مسئله، مدیریت کارها، مدیریت ریسک و مدیریت اختلافات نیز می‌شود.

در CS Internship، ما برنامه‌نویسانی پرورش می‌دهیم که با اصول ابتدایی خلق ارزش از طریق مهندسی نرم‌افزار آشنایی عملی دارند و متعهد هستند که در طول زندگی کاری خود، این مهارت‌ها را گسترش داده و عمیق‌تر نمایند تا تبدیل به مهندسین نرم‌افزار توانمندی شوند.

## شبیه‌سازی شرایط کاری سازمان‌های مدرن

همه تکالیف، تمرین‌ها، فرآیندها، قوانین و سیاست‌های برنامه طوری طراحی شده‌اند که اینترن‌ها را با چالش‌هایی مواجه کنند که ایشان را در خلق ارزش برای سازمان‌های مدرن یاری می‌کند. CS Internship برنامه ساده یا راحتی نیست. این برنامه از قصد طوری طراحی شده که اینترن‌ها را با چالش‌های زیادی روبرو نماید. حل این چالش‌ها باعث پرورش مهارت‌هایی در اینترن‌ها می‌شود که برای فعالیت به عنوان یک مهندس نرم‌افزار با حقوق بالا در سازمان‌های مدرن ایرانی و خارجی (به صورت دورکاری) به آن مهارت‌ها نیاز دارند.

## اصل Self-Organization

یکی از مهم‌ترین اصول مهندسی نرم‌افزار و جدی‌ترین نیازهای سازمان‌های مدرن، وجود تیم‌های self-organizing است. در این نوع تیم‌ها، به جای اینکه یک سیستم مدیریتی بالادستی به صورت دستوری حکم کند که ساختار و فرآیندهای عملیاتی تیم چه باید باشد، خود اعضای تیم از قدرت و مهارت‌های لازم برای تعریف و اصلاح ساختارها و فرآیندهای تیم برخوردار هستند و در راستای آن فعالیت می‌کنند.

هر چیزی که شما به عنوان یک اینترن جدید در برنامه CS Internship مشاهده می‌کنید، نهایتاً توسط شما قابل تغییر است. مکانیزم‌های برنامه این قدرت را در اختیار همه افرادی که عضو برنامه هستند می‌گذارند که از کوچک‌ترین جزئیات تا نهادینه‌ترین سیاست‌ها و اهداف برنامه را از طریق تعامل با دیگر اعضای برنامه تغییر دهند. تمام ساختارها، ارزش‌ها، قوانین و سیاست‌های برنامه توسط اعضای آن تعریف می‌شوند. از این رو، ساختار و فرآیندهای عملیاتی برنامه همواره در حال تغییر و بهینه شدن هستند.

## مدیریت منابع برنامه

وقت و انرژی داوطلبانی که در اجرای فرآیندهای برنامه به اینترن‌ها کمک می‌کنند ارزشمندترین منابعی هستند که در دسترس اینترن‌های این برنامه قرار می‌گیرد. به منظور مدیریت این منابع ارزشمند که طبیعتاً محدود هم هستند، اینترن‌هایی که حرکت و پیشرفت آن‌ها در برنامه از جدیت، تعهد و تلاش بیشتری برخوردار باشد، از دسترسی بیشتری به داوطلبان برنامه بهره‌مند می‌شوند. اینترن‌هایی که جدیت، تعهد و تلاش زیادی را نشان نمی‌دهند، باید انتظار زمان بیشتری برای دسترسی به داوطلبان برنامه داشته باشند.

## انگیزه ادامه برنامه

این برنامه در پایان هیچ مدرکی به شما نمی‌دهد. شما نه نمره‌ای دریافت خواهید کرد و نه جایزه‌ای. تنها پاداشی که در پایان برنامه در انتظار شما است، امکان استخدام در شرکت‌هایی است که به شدت به مهارت‌هایی که شما در طول برنامه به دست آورده‌اید نیاز دارند. در CS Internship، هیچ کس شما را به ادامه یا تکمیل برنامه ترغیب نخواهد کرد. در رویارویی با چالش‌هایی که این برنامه عمداً برای شما ایجاد خواهد کرد، تنها انگیزه‌ای که می‌تواند شما را به ادامه مسیر ترغیب کند، به دست آوردن مهارت‌هایی است که بسیاری از سازمان‌های بزرگ در دنیای امروز به آن احتیاج دارند و حاضرند برای دستیابی به آن مقداری زیاد هزینه کنند.

## اعلامیه فلسفه وجود

اعلامیه «فلسفه وجود» یا Purpose Statement هر گروه به همه می‌گوید که آن گروه چیست و چرا به وجود آمده است. اعلامیه فلسفه وجودی CS Internship به شرح ذیل است:

ما جامعه‌ای از متخصصین فنی هستیم که داوطلبانه مهارت‌های اثرگذاری سازنده و خلق ارزش اقتصادی را در راستای تحقق ویژن و پیش‌برد ماموریت تیم‌ها، شرکت‌ها، سازمان‌ها و جوامعی که عضو آن‌ها هستیم به همدیگر یاد می‌دهیم و از همدیگر یاد می‌گیریم.

## اعلامیه ویژن

اعلامیه «ویژن» یا Vision Statement هر گروه به همه می‌گوید که قرار است در طول چند سال آینده، این گروه به کدام هدف برسد. ویژن در عمل مقصدی در آینده را که گروه به سمت آن در حال حرکت است را به تصویر می‌کشد. اعلامیه ویژن برنامه CS Internship به شرح ذیل است:

ویژن ما تحول وضعیت اقتصادی میلیون‌ها انسان در سراسر دنیا از طریق توسعه ظرفیت خویش برای حل خلاقانه مسایل کسب‌وکاری شرکت‌ها و سازمان‌ها با استفاده از مهارت‌های فنی، تخصصی، ارتباطاتی و تعاملی است.

## اعلامیه ماموریت

اعلامیه «ماموریت» یا Mission Statement هر گروه به همه می‌گوید که قرار است در راستای تحقق ویژن خود، این گروه چه کار اصلی‌ای انجام دهد. به عبارت دیگر، اگر ویژن می‌گوید ما در دراز مدت قرار است به کجا برسیم، ماموریت به ما می‌گوید چگونه قرار است به آنجا برسیم. اعلامیه ماموریت برنامه CS Internship به شرح ذیل است:

ماموریت ما (۱) پرورش مهارت‌های فنی و تخصصی، (۲) توسعه قابلیت‌های ارتباطاتی، تعاملی، کار تیمی، اثر گذاری، خلق ارزش و حل مساله و (۳) شکوفایی توانایی‌های ذاتی مدیریتی و کسب‌وکاری اعضاء این جامعه است.

# فرآیند ورود به برنامه

برای ورود به برنامه CS Internship، لازم است که ابتدا با اهداف، ساختار، و الزامات این برنامه آشنا شوید تا بتوانید با آگاهی کامل نسبت به شرکت در این برنامه تصمیم بگیرید و سپس در یک جلسه مصاحبه برای ورود به برنامه شرکت نمایید. برای دریافت اطلاعات مورد نیاز و انجام هماهنگی‌های مربوط به فرآیند ورود به برنامه، لازم است به گروه تلگرامی «CS Internship – Queue» ملحق شوید. همه هماهنگی‌های مربوط به فرآیندهای آشنایی با برنامه، ارائه درخواست ورود به آن و شرکت در مصاحبه ورودی، از طریق این گروه که اصطلاحاً به آن «گروه صف» گفته می‌شود انجام خواهند شد. [لینک ورود به گروه صف](https://t.me/+5PuhQ2hDIy1lNWRi)

## مراحل آشنایی با برنامه

فرآیند آشنایی با برنامه CS Internship از چند مرحله تشکیل شده است. اطلاعات مربوط به هر یک از این مراحل و قدم‌های لازم برای انجام فعالیت‌های مربوطه در گروه تلگرامی صف با همگان به اشتراک گذاشته شده است. هر مرحله شامل مطالعه اطلاعات خاصی درباره برنامه و شرکت در یک جلسه پرسش‌وپاسخ در مورد اطلاعات مطالعه‌شده است. در این جلسات، شما فرصت خواهید داشت که هرگونه سوال یا ابهامی که در مورد اطلاعات مربوطه برای شما پیش آمده است را مطرح نمایید و با سوالات و ابهامات دیگر متقاضیان ورود به برنامه آشنا شوید. شرکت در جلسه پرسش‌وپاسخ هر مرحله بعد از انجام مطالعات مربوطه الزامی است. در صورت نیاز به توضیحات بیشتر یا گفتگو در مورد اطلاعات فوق، شما می‌توانید به هر تعداد که نیاز می‌بینید در جلسات مربوط به هر مرحله شرکت کنید.

## ورود به صف مصاحبه

پس از اتمام همه مراحل آشنایی با برنامه مطابق با نقشه راه ارائه شده در گروه تلگرامی صف، در صورتی که شما تمایل به ادامه مسیر داشته باشید، می‌توانید در گروه صف اعلام کنید که تمام مراحل را گذرانده‌اید و درخواست دارید به صف مصاحبه اضافه شوید.

پس از ثبت درخواست، شما وارد صف مصاحبه خواهید شد. زمانی که نوبت مصاحبه شما فرا برسد، از طریق گروه تلگرامی صف به شما اطلاع داده خواهد شد. در این مرحله، به یک گروه تلگرامی دیگر با عنوان «گروه مصاحبه» اضافه خواهید شد و لینک جلسه مصاحبه در اختیار شما قرار خواهد گرفت.

## فرآیند مصاحبه و اعلام تعهدات

پس از انجام مصاحبه، نتیجه نهایی به شما اعلام خواهد شد. در صورت موافقت با ورود شما به برنامه، شما نیاز خواهید داشت تعهد خود را در دو مورد خاص به صورت کتبی به ما اعلام نمایید. مورد اول، تعهد به رعایت فوانین و مقررات برنامه است. این تعهد برای حفظ نظم برنامه لازم است. مورد دوم، تعهد به اختصاص یک تعداد مشخص ساعات به صورت حداقلی در هر هفته به فعالیت‌های برنامه است. شما خود تصمیم می‌گیرید حداقل چند ساعت در هر هفته به فعالیت‌های یادگیری خود در این برنامه اختصاص خواهید داد، ولی لازم است که تعهد نسبت به انجام این حداقل تعداد ساعات را به ما اعلام کنید تا ما بتوانیم برای تخصیص منابع لازم به فرآیندهای برنامه برنامه‌ریزی کنیم. 

## ارائه گزارش هفتگی

یکی از الزامات اصلی شرکت در برنامه، ارائه گزارش هفتگی در مورد فعالیت‌های انجام‌شده است. این فرآیند علاوه بر ارتقای مهارت مستندسازی، شما را با استانداردهای حرفه‌ای گزارش‌دهی در محیط‌های کاری آشنا می‌کند.

## سخن پایانی

با تکمیل مراحل آشنایی، شما دیدگاه جامعی درباره ساختار، اهداف، و فرآیندهای برنامه CS Internship به دست خواهید آورد. اگر در طول این مسیر سوال یا ابهامی داشتید، می‌توانید آن را در جلسات پرسش‌وپاسخ مربوط به هر مرحله مطرح کنید و پاسخ خود را دریافت کنید. همچنین، می‌توانید سوالات خود را در گروه صف نیز از ما بپرسید. خوشحال می‌شویم پاسخگوی سوالات شما باشیم.

امیدواریم این مسیر، نقطه آغازی برای دستیابی به موفقیت‌های چشمگیر برای شما باشد. شاید شما کسی باشید که سال بعد با ایده‌های خود، فرآیندها و ساختار برنامه CS Internship را متحول کرده و بهبود می‌بخشید.
