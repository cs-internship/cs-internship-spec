# مستند پنالتی اینترن‌ها

## مقدمه

برنامهٔ CS Internship، مانند هر برنامهٔ حرفه‌ای دیگر، مجموعه‌ای از قوانین و چارچوب‌های مشخص دارد. این قوانین، پایه‌های اصلی نظم، هماهنگی و پیشبرد مؤثر فعالیت‌ها در برنامه هستند و با هدف ایجاد محیطی منسجم، عادلانه و رشد‌محور طراحی شده‌اند.

پایبندی به این چارچوب‌ها، نه‌تنها نشان‌دهندهٔ تعهد و مسئولیت‌پذیری حرفه‌ای هر اینترن است، بلکه در حفظ کیفیت تجربهٔ جمعی تمامی اعضای برنامه نیز نقش کلیدی ایفا می‌کند. با این حال، در مواردی که این قوانین نقض شوند یا تعهدات به‌درستی انجام نگیرند، سازوکاری تحت عنوان پنالتی در نظر گرفته شده است.

در سیستم پنالتی برنامه، هدف اصلی تنبیه نیست؛ بلکه فراهم‌کردن بازخوردهای اصلاحی، تقویت نظم فردی و یادآوری مسئولیت‌های حرفه‌ای است. این سند با هدف تبیین این سازوکار و شفاف‌سازی روند اعمال پنالتی‌ها تدوین شده است.

## مخاطب

این مستند برای اینترن‌ها و منتورها در هر سطحی قابل استفاده است.

## معرفی موضوع

سیستم پنالتی در برنامهٔ CS Internship به‌گونه‌ای طراحی شده که در مواجهه با تخلفات، واکنشی روشن و قابل پیش‌بینی ارائه دهد؛ به‌طوری که هم به حفظ ساختار برنامه کمک کند و هم مسیر یادگیری اینترن‌ها را تقویت نماید.

هدف این است که همهٔ اعضای برنامه — چه اینترن و چه منتور — تصویری روشن از سازوکار پنالتی داشته باشند و بدانند چه رفتارهایی قابل‌قبول نیست و در صورت وقوع، چه واکنشی در انتظار آن‌هاست.

## شرح جزئیات

### 1. عدم حضور در جلسات رسمی

حضور منظم در جلسات رسمی (همیاری فنی، منتورشیپ و جلسات هماهنگی) از ارکان اصلی همکاری و رشد حرفه‌ای است. در محیط‌های کاری واقعی، جلسات تیمی فرصتی حیاتی برای همفکری، رفع اشکال، انتقال دانش و هماهنگی روند کارهاست. غیبت بدون اطلاع در این جلسات باعث بی‌اعتمادی، ایجاد خلل در برنامه‌ریزی تیم و کاهش اثربخشی کل فرایند می‌شود. همچنین این رفتار، نشانه‌ای از عدم مسئولیت‌پذیری و بی‌نظمی است که در فضای حرفه‌ای بسیار منفی تلقی می‌شود و می‌تواند به کاهش فرصت‌های مشارکت و پیشرفت منجر شود.
**پنالتی:** ثبت نوت در پروفایل فرد انجام شده و او در هفته بعد از حضور در آن نوع جلسه محروم خواهد بود.

### 2. گزارش‌دهی و پیگیری تعهدات

گزارش‌دهی منظم و شفاف یکی از پایه‌های اصلی مدیریت پروژه و ارتباطات حرفه‌ای است. ارسال گزارش هفتگی کمک می‌کند تا پیشرفت فرد رصد و نقاط ضعف زودهنگام شناسایی شود. نبود گزارش منظم باعث کاهش شفافیت، افزایش ریسک خطا و کاهش اعتماد تیم می‌شود. همچنین، تعیین ددلاین‌های مشخص برای هر مرحله (استپ) بخش مهمی از برنامه‌ریزی و مدیریت زمان است که عدم انجام آن باعث آشفتگی، تأخیر در کل پروژه و سردرگمی تیم می‌شود. در شرکت‌های حرفه‌ای، این مهارت‌ها بخش جدایی‌ناپذیر از حرفه‌گرایی و اثربخشی کاری محسوب می‌شوند.
**پنالتی:** ثبت نوت در پروفایل و اخطار رسمی؛ همچنین توقف روند اجرای استپ تا تعیین ددلاین.

### 3. تخطی از ددلاین‌ها و تعهدات

رعایت ددلاین‌ها، کلید موفقیت در پروژه‌ها و نشان‌دهنده تعهد فرد به تیم و برنامه است. در شرکت‌ها، تأخیرهای مکرر یا طولانی باعث ایجاد هزینه‌های اضافی، کاهش کیفیت و به هم ریختگی برنامه‌ها می‌شود. همچنین نقض تعهدات شخصی، که بر مبنای توافقات فردی تعیین شده‌اند، به منزله ضعف در مسئولیت‌پذیری تلقی شده و در ارزیابی کلی فرد تأثیر منفی جدی دارد. سازمان‌ها معمولاً در برابر چنین مواردی با جدیت برخورد کرده و در صورت عدم بهبود، اقدام به قطع همکاری می‌کنند تا به استمرار و کیفیت پروژه‌ها لطمه وارد نشود.

**پنالتی:** آغاز خودکار فرآیند خروج از برنامه در صورت عدم تکمیل استپ ظرف ۱۰ هفته یا تأخیر بیش از دو هفته پس از تعهد شخصی.

### 4. تعامل با منتورها و پاسخ‌گویی


- **رد درخواست جلسه منتور بدون دلیل موجه:**  
  منتورها نقش لید تیم یا مدیر پروژه را ایفا می‌کنند که در مسیر رشد و پیشرفت اینترن‌ها نقش راهنما دارند. رد کردن بدون دلیل موجه درخواست جلسه منتور، به معنای عدم تمایل به تعامل سازنده و حل مشکلات است.  
  در محیط‌های کاری حرفه‌ای، چنین رفتاری می‌تواند به منزله عدم همکاری و مسئولیت‌پذیری تلقی شود و پیامدهای جدی به همراه داشته باشد.  
  **پنالتی:** عدم شرکت بدون دلیل موجه منجر به آغاز فرآیند خروج از برنامه می‌شود.

- **تصمیم جمعی منتورها برای خروج اینترن:**  
  در شرکت‌ها و سازمان‌های حرفه‌ای، تصمیم‌گیری درباره ادامه همکاری یک فرد اغلب توسط هیئت مدیره، مدیران ارشد یا لیدهای تیم انجام می‌شود. این تصمیم می‌تواند مبتنی بر دلایل متعددی مانند عدم تطابق با فرهنگ سازمانی، ضعف در تعامل، عدم تعهد یا افت عملکرد کلی و... باشد. در چنین محیط‌هایی، مسئولان این اختیار را دارند که در هر زمان و به هر دلیل، همکاری با فرد را متوقف کنند.  
  در برنامه CS Internship نیز اگر بیش از نیمی از منتورها به این نتیجه برسند که همکاری برنامه با اینترن لازم است متوقف شود، فرآیند خروج او آغاز خواهد شد.
  **پنالتی:** فرآیند خروج از برنامه آغاز می‌شود.


## آموزش‌دهنده‌ها

کوردینیتورها و تمامی اعضای تیم منتورها وظیفه آموزش، راهنمایی و اطمینان از درک این مستند را بر عهده دارند.

## نحوه آموزش

آموزش‌دهنده باید اطمینان حاصل کند که مخاطب مستند را به طور کامل مطالعه کرده و هر گونه سؤال یا ابهام را برطرف کرده است. آموزش به صورت تعاملی باشد و فرد از اهمیت رعایت قوانین و پیامدهای نقض آن کاملاً آگاه گردد.

## واژه‌نامه

**اینترن (Intern):** فرد شرکت‌کننده در برنامه که در مسیر یادگیری مهارت‌های فنی و حرفه‌ای قرار دارد.

**منتور (Mentor):** فرد باتجربه که نقش راهنما و مربی را در رشد اینترن ایفا می‌کند.

**کوردینیتور (Coordinator):** مسئول هماهنگی بین اینترن‌ها و منتورها و پیگیری روند پیشرفت.

**استپ (Step):** مرحله مشخص برنامه آموزشی با تسک‌ها و اهداف تعیین‌شده.

**ددلاین (Deadline):** زمان مشخص انجام یک وظیفه یا تحویل محصول.

**گزارش هفتگی (Weekly Report):** گزارش منظم پیشرفت و چالش‌های هفتگی اینترن.

**جلسه همیاری فنی (Technical Assistant Session):** جلسات حل مشکلات فنی و دریافت راهنمایی.

**نوت (Note):** ثبت رسمی تخلف یا رویداد در پروفایل اینترن.

**فرآیند خروج از برنامه:** روند رسمی پایان حضور یک اینترن به دلیل نقض قوانین.

