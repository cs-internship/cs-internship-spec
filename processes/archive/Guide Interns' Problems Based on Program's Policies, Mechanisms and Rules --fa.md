# راهنمایی کارآموزان در مورد مسائل مربوط به سیاست‌ها، مکانیزم‌ها و قوانین برنامه CS Internship


## مقدمه

هر برنامه‌ای برای اجرا شدن در راستای اهداف بنیان‌گذاران آن، از مجموعه‌ای از فرآیندها تشکیل می‌شود. هر کدام از این فرآیندها، مکانیزم‌ها، سیاست‌ها و قوانین خاص خود را دارند. هدف از طراحی این فرآیندها، مدیریت و ایجاد نظم در روابط و تعاملات انسانی و مسائل فنّی برنامه است.

برنامه CS Internship نیز مانند هر برنامه دیگری، برای پیشبرد اهداف خود در زمینه‌ی تربیت نیروی متخصص برای تیم‌های نرم‌افزاری، از تعدادی فرایند تشکیل شده است. هر کدام از این فرآیندها نیز مکانیزم‌ها، سیاست‌ها و قوانینی دارند که توسط افرادی که در این برنامه فعالیت می‌کنند، طراحی و اجرا می‌شود. در این برنامه، هم کارهای فنّی مربوط به طراحی نرم‌افزار و هم تعاملات انسانی بین اعضای برنامه، اهمیت ویژه‌ای دارند.

کارآموزها به عنوان افرادی که در برنامه شرکت می‌کنند، با فرآیندهای متفاوتی سروکار پیدا می‌کنند. آن‌ها برای انجام هر کدام از این فرآیندها نیاز دارند که از مکانیزم‌ها، سیاست‌ها و قوانین مربوط به برنامه آگاه باشند. در این بین ممکن است برای اجرای هر کدام از این فرآیندها با ابهامات یا سؤالاتی در زمینه‌های مختلف مواجه شوند. این ابهامات را می‌توان به سه دسته‌ی کلّی شامل: ۱) آگاهی از مکانیزم‌ها، سیاست‌ها و قوانین هر فرآیند ۲) مسائل فنّی و برنامه‌نویسی و ۳) مسائل مربوط به تعاملات انسانی تقسیم کرد. کارآموزها از ابتدای ورود به برنامه، با یک کارآموزمنتور به صورت مستقیم کار می‌کنند. بنابراین اولین کسی که کارآموز سؤال خود را با او مطرح می‌کند، کارآموزمنتوریست که به او اختصاص یافته‌است. یکی از مسئولیت‌هایی که به کارآموزمنتور اختصاص‌یافته است، راهنمایی یا معرفی افراد معتبر برای پاسخگویی به سؤال‌های اوست. در ادامه این مستند در بخش معرفی موضوع با حیطه‌هایی آشنا خواهید شد که در آن‌ها برای کارآموزها مسأله و ابهام ایجاد می‌شود. در بخش شرح جزئیات نیز به تشریح انواع مسائل و سؤالات قابل طرح توسط کارآموزها و نحوه‌ی پاسخگویی به آن‌ها پرداخته شده است.

در ادامه‌ مستند به علت ایجاد اختصار در نگارش و صرفه‌جویی در زمان، به جای تکرار عبارت «برنامه CS Internship»، از واژه‌ی «برنامه» استفاده می‌شود. در هر قسمت از مستند، اگر به واژه‌ی «برنامه» رسیدید، منظور همان «برنامه CS Internship» است.

## مخاطب

این مستند می‌تواند برای افرادی که در طول برنامه با سؤالات و ابهامات کارآموزها مواجه می‌شوند مفید باشد. دسته‌ی اول مخاطبان این مستند، کارآموزمنتورهایی هستند که قرار است از مکانیزم‌ها، سیاست‌ها و قوانین مربوط به فرآیندهای برنامه آگاه شوند تا در صورت نیاز به سؤالات کارآموز خود در این زمینه پاسخگو باشند. دسته‌ی دوم، تمام افرادی هستند که در جهت کسب آگاهی از اجرای فرآیندهای این برنامه، با سؤالات یا ابهاماتی درباره‌ی مکانیزم‌ها، سیاست‌ها و قوانین مربوط به فرآیندهای آن مواجه می شوند.

## معرفی موضوع

در برنامه CS Internship کارآموزان، در مواجه با فرآیندها و ساختارهای برنامه، ممکن است سوال‌هایی در مورد بخش‌های مختلف برنامه داشته باشند. در ابتدای برنامه CS Internship، تمامی منتورها دارای یک سطح بودند و هر منتور وظیفه داشت به تمامی سوال‌های کارآموزان خود در خصوص برنامه پاسخ دهد. این امر باعث می‌شد که هر منتور زمان زیادی به هر کارآموز خود اختصاص دهد و ظرفیت او برای گرفتن کارآموز کاهش یابد.

با گذشت زمان تحولاتی در برنامه CS Internship با هدف افزایش ظرفیت برنامه برای گرفتن کارآموز به وجود آمد. یکی از این تحولات سطح‌بندی منتورهای برنامه CS Internship در سه سطح **کارآموزمنتور**، **دستیارمنتور** و **منتور** بود.

با این سطح‌بندی، وظایف یک منتور بین سه سطح منتور تقسیم شد و ظرفیت برنامه برای گرفتن کارآموز افزایش یافت. یکی از این وظایف، پاسخ‌دهی به سوالات کارآموزان در خصوص برنامه CS Internship می‌باشد. به طور کلی این سوالات به سه دسته تقسیم شد و وظیفه پاسخ‌دهی به هر دسته به عهده یکی از سطوح منتور قرار گرفت. این سه دسته شامل دسته‌های زیر می‌باشد:

- **دسته اول:** سؤال‌هایی که به آگاهی از سیاست‌ها، مکانیزم‌ها و قوانین هر فرآیند در برنامه مربوط می‌شوند و وظیفه پاسخ‌دهی به این سوالات برعهده کارآموزمنتورها می‌باشد.
- **دسته دوم:** سؤال‌هایی که به مباحث فنّی برنامه مربوط می‌شوند و وظیفه پاسخ‌دهی به این سوالات برعهده دستیارمنتورها می‌باشد.
- **دسته سوم:** سؤال‌هایی که به تعاملات انسانی بین اعضای برنامه مربوط می‌شوند و وظیفه پاسخ‌دهی به این سوالات برعهده منتورها می‌باشد.

به این ترتیب برای کارآموزمنتورها به عنوان کسی که مسئولیت پاسخ به سوالات دسته اول کارآموزان را برعهده دارند، فرآیند «راهنمایی کارآموزان در مورد مسائل مربوط به سیاست ها، مکانیزم‌ها و قوانین» به وجود آمد.

## شرح جزئیات

هر کارآموزمنتور به صورت مستقیم با تعداد مشخصی از کارآموز‌ها کار می‌کند که اصطلاحاً گفته می‌شود این کارآموز‌ها در زیرمجموعه‌ی کارآموزمنتور قرار دارند. از آنجایی که کارآموزمنتورها به طور مستقیم با کارآموز‌های خود در ارتباط هستند، اولین کسی که با سؤالات کارآموز خود مواجه می‌شود، کارآموزمنتور مستقیم اوست. سؤالات کارآموز‌ها می‌تواند در مورد موضوعات متنوعی درباره برنامه باشد. سؤال‌های پرسیده‌شده را می‌توان به صورت کلی در یکی از سه حیطه‌ی ۱) مسائل مربوط به آگاهی از مکانیزم‌ها، سیاست‌ها و قوانین فرآیندهای برنامه، ۲)  مسائل فنّی و برنامه‌نویسی و ۳) مسائل مربوط به تعاملات انسانی و مهارت‌های نرم قرار داد.

قبل از هر چیز کارآموزمنتور باید بتوانند تشخیص دهد که سؤالات پرسیده شده از او متعلق به کدام یک از سه حیطه‌ی زیر است؛ در ادامه، تعریف دقیق‌تری از انواع سؤالات و چگونگی پاسخگویی به هرکدام از آن‌ها شرح داده شده‌است:

- **سیاست‌ها، مکانیزم‌ها و قوانین برنامه:** فرآیندهای بسیاری در برنامه وجود دارند که آن را شکل می‌دهند؛ مانند فرآیند ورود کارآموز به صف دوره، فرآیند انجام مصاحبه با کارآموز، فرآیند انجام استپ‌های مطالعاتی و ... هر کدام از این فرآیندها، مکانیزم‌ها، سیاست‌ها و قوانین مربوط به خود را دارند. **«مکانیزم‌ها»**، نحوه اجرای فرآیند را توصیف می‌کنند. **«سیاست‌ها»** هدف از اجرای این فرآیندها را شرح می‌دهند. **«قوانین»** نیز بایدها و نبایدها را برای اجرای هر فرآیند مشخص می‌کنند. تمامی مکانیزم‌ها، سیاست‌ها و قوانین برای هر فرآیند در قالب یک مستند نوشته شده‌است. این مستندها به صورت کاملاً آزاد در دسترس تمام اعضای فعّال در این برنامه و علاقه‌مند به آن قرار گرفته‌است. یکی از وظایف کارآموزمنتورها، مطالعه و آگاهی درباره‌ی مکانیزم‌ها، سیاست‌ها‌ و قوانین هر کدام از فرآیندهاست. اگر کارآموز سوالی داشت که به یکی از این موارد مرتبط بود، کارآموز منتور باید به فرد کمک کند تا در مستند مورد نظر جواب خود را پیدا کند. در صورتی که مستندی برای این کار وجود نداشت این سوال را باید به منتورها منتقل کند تا پاسخ آن مشخص شود.
- **مسائل فنّی و برنامه‌نویسی:** مسائلی هستند که کارآموز هنگام فراگیری مباحث فنّی برنامه با آن‌ها مواجه خواهد شد. این مسائل می‌توانند در راستای درک صحیح‌تر منابع مطالعاتی تدوین‌ شده در برنامه مطرح شوند یا می‌توانند برای رفع اشکال موجود در تمرین‌ها که کارآموز با آن‌ها مواجه شده‌است مطرح شوند. اگر سؤال کارآموز در مورد مسائل فنّی و برنامه‌نویسی باشد، کارآموزمنتور نباید به آن سؤال جواب دهد (حتی در صورتی که پاسخ سؤال را می‌داند)؛ بلکه وظیفه‌ی او معرفی یک دستیارمنتور به آن کارآموز برای پاسخگویی به سؤالات فنی است.
- **سؤال‌های تعاملی و مهارت‌های نرم:** سؤال‌هایی هستند که کارآموز برای تعامل با کارآموز‌های دیگر یا کارآموزمنتورها، دستیارمنتورها و یا منتورهای برنامه ممکن است با آن‌ها مواجه شوند. این سؤال‌ها، اغلب در زمینه مهارت‌های نرم، شامل مهارت‌های ارتباطی، مدیریت زمان، مدیریت جلسه، مهارت انجام کارهای تیمی، مهارت شنوندگی مؤثر، مهارت تفکیک مسأله و ... هستند. کارآموزمنتور به هیچ وجه مجاز نیست به صورت مستقیم به سؤالات کارآموز خود در این مورد پاسخ دهد. بلکه وظیفه‌ی کارآموزمنتور معرفی یک منتور به کارآموز خود است.

## آموزش‌دهنده‌ها

تمام دستیارمنتورها و منتورهایی که از فرآیندهای مختلف برنامه اطلاع دارند و حداقل یک بار آن‌ها را انجام داده‌اند می‌توانند این مستند را آموزش دهند.

## نحوه‌ آموزش

به دلیل اینکه هر کارآموزی ممکن است در ابتدای ورود به برنامه با ابهاماتی در هر زمینه اعم از سیاست‌ها، قوانین و مکانیزم‌های آن مواجه شود، این مستند یکی از مهم‌ترین مستندهایی‌ست که هر کارآموزمنتور برای هدایت کارآموز‌ها از آن بهره می‌برد.

همه‌ی سطوح منتوری اعم از کارآموزمنتورها، دستیارمنتورها و منتورها نیاز است که این مستند را مطالعه کنند. مطالعه‌ی این مستند مشخص می‌کند که کارآموزمنتورها به جز پاسخگویی به سؤالات مربوط به مکانیزم‌ها، فرآیندها و قوانین مربوط به فرآیندهای برنامه، هیچ وظیفه‌ای برای پاسخگویی به سؤالات فنّی و تعاملات انسانی کارآموزان نخواهند داشت. بلکه باید در حیطه‌های دوم و سوم، افراد مناسبی را در برنامه به کارآموز خود معرفی کنند.

آموزش‌دهنده باید به کارآموزمنتور کمک کند تا اهمیت کارهایی که نباید انجام دهد و به منتورهای دیگر منتقل کند را متوجه شود. و همچنین اعتماد به نفس لازم را برای ارتباط موثر با کارآموز را به دست آورند. اغلب کارآموزمنتورها از گفتن نمی‌دانم هراس دارند، آموزش‌دهنده به آنها کمک می‌کند که متوجه شوند «نمی‌دانم» یک جواب طبیعی است برای مواقعی که نمی‌دانیم و به هیچ وجه معنی «بی‌کفایتی» ندارد. با این رویکرد، نمی‌دانم یک جواب قدرتمند و با اعتماد به نفس خواهد بود و نه از روی ضعف.

## واژه‌نامه

- **کارآموزمنتور:** کسی است که در سطح سوم از سطوح منتورها قرار داد و موظف است سیاستها، مکانیزم‌ها و قوانین مربوط به برنامه را بداند.
- **دستیارمنتور:** کسی است که در سطح دوم از سطوح منتورها قرار دارد و موظّف است علاوه بر تسلط بر مکانیزم‌ها، سیاست‌ها و قوانین مربوط به فرآیندهای برنامه، پاسخگوی سؤالات فنّی کارآموزها نیز باشد.
- **منتور:** کسی است که در سطح اول از سطوح منتورها قرار دارد و موظف است علاوه بر تسلط بر مکانیزم‌ها، سیاست‌ها و قوانین مربوط به فرآیندهای برنامه، مهارت‌های فنّی و برنامه‌نویسی، در زمینه‌ی مهارت‌های نرم نیز تبحّر داشته و پاسخگوی سؤالات مربوط به مسائل تعاملی و مهارت‌های نرم کارآموز‌ها نیز باشد.
- **مکانیزم‌ها:** نحوه انجام فرآیندهای برنامه
- **سیاست‌ها:** هدف از انجام فرآیندهای برنامه
- **قوانین:** بایدها و نبایدهای انجام فرآیندهای برنامه
- **مهارت‌های نرم:** به مجموعه‌ای از مهارت‌ها گفته می‌شود که برای انجام کارهای تعاملی بین انسان‌ها آموخته می‌شوند؛ مانند مهارت کار تیمی، مهارت گوش‌دادن فعّال، مهارت تفکر نقّادانه و ... .

