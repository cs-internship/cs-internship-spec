# فرآیند برگزاری ارائه‌ی آنلاین در پایان هر استپ برنامه CS Internship

## مقدمه

در برنامه‌ی CS Internship، هر قدم (استپ) نه تنها مسیری برای یادگیری مفاهیم فنی، بلکه تمرینی است برای تجربه‌ی مهارت‌های حرفه‌ای در دنیای واقعی.  
ارائه‌ی آنلاین در پایان هر استپ، آخرین بخش از همین تجربه است. این ارائه در ظاهر یک فعالیت ساده برای مرور آموخته‌ها به نظر می‌رسد،  
اما در واقع یکی از عمیق‌ترین تمرین‌های مهارت‌های کسب‌و‌کاری در کل برنامه است.

هدف از این فرآیند، صرفاً انتقال اطلاعات فنی نیست، بلکه پرورش توانایی بسیار مهم‌تری است که در صنعت نرم‌افزار از اهمیت حیاتی برخوردار است:  
**توانایی ارتباط مؤثر، بیان شفاف، و روایت آموخته‌ها در بستر حرفه‌ای.**

در دنیای واقعی، بسیاری از پروژه‌ها به دلیل ضعف در ارتباط و توضیح درست نتایج شکست می‌خورند، نه به خاطر خطاهای فنی.  
به همین دلیل، طراحی این فرآیند بر مبنای آموزش این مهارت‌ها است تا اینترن بیاموزد چگونه دانش خود را به زبان قابل فهم برای دیگران بیان کند،  
چگونه حضور حرفه‌ای خود را در فضاهای عمومی تقویت کند، و چگونه با بیان درست، دانسته‌ها را به تأثیر تبدیل کند.

## مخاطب

این مستند برای همه‌ی اینترن‌های فعال برنامه‌ی CS Internship در تمامی دوره‌ها (سی‌شارپ، وب، و یادگیری ماشین) نوشته شده است.  
منتورها، دستیارمنتورها و کوردینیتورها نیز می‌توانند از آن برای هدایت و هماهنگی ارائه‌ها استفاده کنند.

## معرفی موضوع

ارائه‌ی آنلاین، فرآیندی است که در پایان هر استپ (به‌جز استپ صفر) برگزار می‌شود.  
در این ارائه، اینترن باید طی یک جلسه‌ی **۲۰ دقیقه‌ای**، آموخته‌ها، تسک‌ها و دستاوردهای خود را به جامعه‌ی برنامه‌نویسان و منتورهای فنی برنامه ارائه می‌دهد.

فلسفه‌ی طراحی این فرآیند بر این باور است که دانش زمانی ارزش پیدا می‌کند که بتوان آن را به دیگران منتقل کرد.  
به همین دلیل، ارائه‌ی آنلاین نه یک مرحله‌ی نمایشی، بلکه یک مرحله‌ی رشد است؛  
جایی که یادگیری از درون ذهن، به بیرون و به میدان ارتباط منتقل می‌شود.


## شرح جزئیات

در برنامه‌ی CS Internship، هیچ بخشی بدون فلسفه‌ی آموزشی طراحی نشده است.  
هر قدم، هر تسک، و حتی نحوه‌ی ارائه، حامل یک مفهوم آموزشی است.  
ارائه‌ی آنلاین نیز از همین جنس است؛ تمرینی برای یاد گرفتنِ بیان درست؛ یعنی تبدیل دانش خام به زبان اثرگذار.  
در ادامه، جزئیات کامل این فرآیند از منطق طراحی تا نحوه‌ی اجرا توضیح داده می‌شود.

### ۱. فلسفه و هدف برگزاری ارائه‌ی آنلاین

برگزاری ارائه‌ی آنلاین در پایان هر استپ سه هدف کلیدی دارد:

۱. **تثبیت یادگیری از طریق بیان**  
   انسان وقتی دانسته‌های خود را برای دیگران توضیح می‌دهد، در واقع در حال بازسازی ذهن خود است.  
   ارائه، فرصتی است برای تبدیل دانش ناپایدار به فهم پایدار.  
   تا زمانی‌که فردی نتواند مطلبی را به دیگری توضیح دهد، در واقع هنوز آن را یاد نگرفته‌ است.

۲. **پرورش مهارت ارتباط و روایت حرفه‌ای**  
   در صنعت نرم‌افزار، مهندسان موفق کسانی‌اند که می‌توانند تصمیم‌های فنی خود را به زبان قابل‌فهم برای دیگران توضیح دهند.  
   توان روایت، یکی از تفاوت‌های  یک برنامه‌نویس صرف و یک مهندس نرم‌افزار واقعی است.  
   هدف ارائه‌ی آنلاین، تمرین این توانایی در محیطی امن و آموزشی است.

۳. **ساخت هویت حرفه‌ای آنلاین**  
   دنیای امروز هویت حرفه‌ای افراد را نه فقط با کد و پروژه، بلکه با «حضور» آن‌ها می‌شناسد.  
   قرارگیری ارائه شما در پروفایل حرفه‌ای خود، بخشی از رزومه‌ی زنده‌ی شما می‌شوند؛ سندی از رشد، استمرار و ارتباط.  
   برنامه‌ی CS Internship از طریق این ارائه‌ها، به شما می‌آموزد چگونه دیده‌شدن را به فرصت رشد تبدیل کنید.

بنابراین، ارائه‌ی آنلاین نه یک «کار تشریفاتی»، بلکه بخشی از نظام تربیتی برنامه است؛  
تمرینی برای حضور آگاهانه، گفت‌وگو با جامعه و تمرین و یادگیری انتقال مؤثر دانش.

### ۲. چارچوب مؤثر ارائه

ارائه‌ی آنلاین در برنامه‌ی CS Internship، فقط یک فعالیت نمایشی نیست؛  
بلکه بخشی از فرآیند یادگیری است که برای تمرین مهارت «تفکر تحلیلی و بیان ساختاریافته» طراحی شده است.  
هدف از این بخش، آن است که اینترن بتواند تجربه‌ی خود را به شکل منظم و قابل‌فهم به دیگران منتقل کند؛  
به‌گونه‌ای که مخاطب مسیر یادگیری، چالش‌ها و نتایج را به‌صورت روشن دنبال کند.

در برنامه، برای همه‌ی ارائه‌ها، ساختار سه‌مرحله‌ای زیر توصیه می‌شود.  
این ساختار به ارائه‌دهنده کمک می‌کند تا روایت خود را از حالت گزارشی خارج کرده و به شکل یک روایت آموزشی و حرفه‌ای بیان کند.

#### ۱. آغاز (Hook)

ارائه باید با یک مسئله‌ی واقعی، تجربه‌ی شخصی یا مشاهده‌ای شروع شود که در طول استپ برای ارائه‌دهنده معنادار بوده است.  
هدف این بخش جلب توجه ظاهری نیست، بلکه **برقراری ارتباط انسانی و واقعی با موضوع** است.  
در این قسمت لازم است توضیح داده شود چرا این مسئله اهمیت پیدا کرد و چه چیزی باعث شد این موضوع برای ارائه دادن انتخاب شود.

#### ۲. میانه (Exploration)

در بخش میانه، مسیر یادگیری توضیح داده می‌شود:  
از کجا شروع شد، چه منابعی مطالعه شد، چه چالش‌هایی پیش آمد و چگونه تصمیم گرفته شد با آن‌ها برخورد شود.  
تمرکز این بخش باید بر **فرآیند یادگیری و نحوه‌ی فکر کردن** باشد، نه صرفاً نتیجه‌ی نهایی.  
در واقع، ارزش اصلی ارائه در این است که نشان دهد فرد چگونه فکر کرده و تصمیم گرفته است، نه فقط اینکه چه خروجی تولید کرده است.

#### ۳. پایان (Outcome)

در پایان، نتیجه‌ی مسیر و بینش به‌دست‌آمده جمع‌بندی می‌شود.  
این بخش باید نشان دهد که ارائه‌دهنده از تجربه‌ی خود چه آموخته و این یادگیری چه تأثیری بر مسیر یادگیری او گذاشته‌است.  
پایان روشن، حس رشد و تکمیل را در مخاطب ایجاد می‌کند و باعث می‌شود ارائه در ذهن او ماندگار شود.

این ساختار ساده ولی بسیار مؤثر است.  
با رعایت آن، ارائه از یک گزارش ساده به یک **روایت یادگیری و رشد حرفه‌ای** تبدیل می‌شود.

### ۳. زمان‌بندی و فلسفه‌ی محدودیت زمانی 
مدت زمان رسمی ارائه‌ها در برنامه دقیقاً **۲۰ دقیقه** است. 
این محدودیت عمدی است و بخشی از طراحی آموزشی برنامه محسوب می‌شود. 
در دنیای واقعی، مهندسان نرم‌افزار باید بتوانند در بازه‌های کوتاه و رسمی (مثل جلسات هفتگی یا کنفرانس‌ها) نتایج کار خود را شفاف، فشرده و مؤثر به کارفرما یا همکاران خود توضیح دهند.

ارائه‌ بدون زمان‌بندی مشخص برای اتمام و پیش‌بردن مطالب، معمولاً منجر به پراکندگی ذهنی و از دست رفتن تمرکز می‌شود. 
در مقابل، محدودیت زمانی ۲۰ دقیقه، ذهن ارائه‌دهنده را مجبور می‌کند تا مفهوم را ساختارمند و دقیق بیان کند. 
این محدودیت زمانی، محیطی برای تمرین مهارت انتقال اطلاعات به صورت کارآمد و تاثیرگذار در زمان محدود برای اینترن‌ها می‌باشد.


### ۴. الزامات پیش از ارائه

ارائه تنها زمانی قابل انجام است که اینترن همه‌ی اجزای استپ را تکمیل کرده باشد.  
این الزام نه صرفاً یک قاعده‌ی برنامه، بلکه بخشی از منطق آموزشی است:  
ارائه باید بازتاب «فرآیند کامل یادگیری» باشد، نه صرفاً بخشی از آن.

پیش از ارائه، اینترن باید:

- تمام اقلام مطالعاتی و تسک‌های استپ را کامل کرده باشد.  
- در جلسات کارگاه‌های منتورشیپ استپ و دست‌کم یک جلسه‌ی فنی در استپ شرکت کرده باشد.  
- پست‌های مربوط به تسک‌ها و آموخته‌های خود را در LinkedIn، X و Telegram منتشر کرده باشد.
- نسبت به مطالب فنی استپ دید خوبی به دست آورده باشد و وضعیت خود را آماده برای ارائه دادن و اشتراک دانش خود به جامعه مرتبط به خود بداند.

#### برگزاری جلسه تست ارائه

 برای **اولین ارائه در پلتفرم جدید**، لازم است اینترن به همراه کوردینیتور یک **جلسه‌ی تست ارائه** برگزار شود.  
در این جلسه، صحت مواردی مثل اشتراک‌گذاری صفحه، صدا و تصویر بررسی می‌شود.  
این اقدام با هدف ایجاد اطمینان نسبت به آمادگی فنی و کاهش احتمال بروز اختلال در روز ارائه اصلی انجام می‌گیرد و موجب آرامش خاطر برنامه، کوردینیتور و خود اینترن از مناسب بودن پیش‌نیازهای فنی ارائه خواهد بود.

اینترن می‌بایست برای هماهنگی این جلسه، در گروه *CS Internship – Coordination* از کوردینیتور خود درخواست جلسه تست ارائه را بکند و باهم در همان گروه، زمان جلسه را هماهنگ نمایند. 
 
این تست از طریق لینک عمومی موجود در پیام پین‌شده‌ی گروه *CS Internship – Coordination → Meeting* انجام می‌شود:  
[لینک تست تیمز](https://teams.microsoft.com/meet/25640498653430?p=awzol3rthmF6lLr2hW)

### ۵. فرآیند هماهنگی و اجرا

۱. **اعلام زمان پیشنهادی**  
   حداقل ۷ روز پیش از ددلاین، بازه‌ی زمانی پیشنهادی (حداکثر ۵ ساعت) را در گروه *CS Internship – Coordination -> General* اعلام کنید.

۲. **تأیید نهایی زمان**  
   کوردینیتور زمان پیشنهادی را با منتورهای فنی در گروه منتورها هماهنگ می‌کند و پس از تأیید، زمان رسمی را در همان گروه *CS Internship – Coordination* به شما اعلام می‌نماید.

> می‌توانید در گروه *CS Internship – Coordination* جستجو کنید و هماهنگ شدن زمان ارائه توسط بقیه اینترن‌هارو با دید مثال ببینید.
  
### ۶. لغو یا تغییر زمان ارائه

در صورتی که پس از تعیین زمان ارائه توسط کوردینیتور، شرایطی برای اینترن ایجاد شود که انجام ارائه در زمان مقرر امکان‌پذیر نباشد، امکان لغو یا تغییر زمان ارائه وجود دارد.  
با این حال، از این مرحله به بعد مسئولیت هماهنگی برای تعیین زمان جدید **به‌طور کامل بر عهده اینترن** خواهد بود. این الزام از آن جهت وجود دارد که **درخواست لغو یا تغییر زمان، از سوی خود اینترن مطرح شده است**؛ بنابراین وی موظف است مسئولیت مستقیم ناشی از این تغییر را بر عهده گیرد، خسارت زمانی واردشده به وقتی که برنامه برای هماهنگی قبلی گذاشته را جبران کند و فرآیند هماهنگی جدید را به‌صورت مستقل انجام دهد.  
این تصمیم، بخشی از منطق آموزشی برنامه است تا اینترن در عمل، مسئولیت‌پذیری و هماهنگی با ذی‌نفعان فنی را در موقعیتی واقعی تمرین کند.

هماهنگی جدید باید مستقیماً با منتورهای فنی دوره و از طریق گروه *CS Internship – Coordination* انجام شود.  
روش پیشنهادی برنامه برای انجام این هماهنگی، استفاده از قابلیت **Poll** در تلگرام است. 

برای آشنایی با نحوه ساخت Poll در تلگرام، می‌توان از [این ویدئو آموزشی](https://www.youtube.com/shorts/ITZPglFMyXg) استفاده کرد.

در این حالت، اینترن باید:
1. ساعت‌های ممکن برای برگزاری ارائه را در Poll ثبت کند.  
2. گزینه‌ی چند‌انتخابی را فعال کند تا منتورهای مختلف بتوانند بیش از یک گزینه را انتخاب کنند.  
3. حالت **Quiz** را غیرفعال کند، زیرا انتخاب زمان درست یا غلط ندارد.  
4. رأی‌دهی ناشناس را غیرفعال کند تا مشخص باشد هر منتور در کدام بازه زمانی می‌تواند حضور داشته باشد.  

پس از ایجاد Poll، لازم است منتورهای فنی دوره در همان پیام منشن شوند تا در زمان‌های مناسب خود رأی دهند.  
زمانی که اکثریت منتورهای فنی، بازه‌ی مشخصی را انتخاب کردند، آن بازه به عنوان **زمان نهایی ارائه‌ی اینترن** در نظر گرفته می‌شود.  

در ادامه، اینترن باید در همان گروه *CS Internship – Coordination*، کوردینیتور خود را منشن کرده و نتیجه‌ی نهایی را اطلاع دهد تا کوردینیتور فرآیندهای بعدی را برای ثبت و تأیید رسمی زمان ارائه انجام دهد.  

هدف از این طراحی آن است که مسئولیت هماهنگی و ارتباط مؤثر به‌صورت واقعی تمرین شود. در محیط‌های کاری، تغییر برنامه‌ها امری طبیعی است، اما نحوه‌ی مدیریت آن است که تفاوت بین عملکرد حرفه‌ای و غیرحرفه‌ای را مشخص می‌کند.  
فرآیند فوق به اینترن می‌آموزد که در مواجهه با تغییر، باید ضمن حفظ ارتباط مؤثر با سایر اعضای تیم، زمان از دست‌رفته را به شکل مسئولانه جبران کند.

### ۴. برگزاری ارائه  
در زمان تعیین‌شده، ارائه آغاز می‌شود. در طول بیست دقیقه‌ی ارائه، تنها ارائه‌دهنده سخن می‌گوید و دیگران میکروفون خود را باز نمی‌کنند و چیزی در زمان ارائه نمی‌گویند و فقط شنونده هستند. 
این بازه به‌عنوان تمرینی برای **مالکیت کامل گفتار و تفکر فردی** طراحی شده است.  
هدف آن است که ارائه‌دهنده بیاموزد چگونه در سکوت جمعی، تمرکز ذهنی خود را حفظ کرده و در حضور جمع، بیان اطلاعات را تمرین کند. 

### ۵. نوع ارائه  
ارائه‌ها در برنامه معمولا با اشتراک گذاری صدا و صفحه انجام می‌شوند.  
نمایش تصویر خود در ارائه اختیاری است و به انتخاب ارائه‌دهنده بستگی دارد.  
با این حال، تمرکز اصلی باید بر **محتوا و ساختار فکری ارائه** باشد، نه بر جلوه‌ی بصری یا ظاهر فردی.  
فلسفه‌ی این بخش بر پرورش توان بیان منطقی و تمرین ارائه مفید است، نه نمایش یا اجرا. 

### ۶. در صورت بروز خطا یا قطعی

در صورتی که در طول ارائه، اختلالی در صدا، تصویر یا ارتباط اینترنتی رخ دهد، نیازی به توقف جلسه یا نگرانی از بابت ادامه‌ی آن وجود ندارد.  
بر اساس طراحی فرآیند، **تمامی ارائه‌ها باید به‌صورت محلی (Local Recording)** هم‌زمان با برگزاری ارائه‌ی آنلاین ضبط شوند. این فایل ویدئویی، مرجع اصلی برای بازبینی و آپلود در کانال رسمی یوتیوب برنامه است.  

در صورت بروز مشکل در جریان ارائه، پس از پایان جلسه، منتورهای فنی می‌توانند ویدئوی ضبط‌شده‌ی محلی را مشاهده کنند و به اینترن بازخورد لازم نسبت به ارائه را منتقل کند.  
این سازوکار به‌صورت آگاهانه طراحی شده تا از ایجاد اضطراب و آشفتگی در لحظه‌ی ارائه جلوگیری شود و تمرکز اصلی اینترن بر **فرآیند تمرین مهارت ارائه** باقی بماند، نه بر رفع خطای فنی.

### ۷. کارهای پس از ارائه

این بخش توضیح می‌دهد بعد از تمام‌شدن ارائه چه چیزهایی باید تحویل داده‌شود، چگونه عنوان و توضیحات ویدئو نوشته می‌شود، روند انتشار در YouTube چگونه پیش می‌رود، و در نهایت چه زمانی پرونده‌ی استپ بسته تلقی می‌شود.

#### تحویل ویدئو به کوردینیتور
پس از پایان ارائه، فایل ویدئوی ضبط‌شده را همراه با **عنوان (Title)** و **توضیحات (Description)** در گروه *Coordination → General* ارسال کنید و کوردینیتور خود را منشن کنید. در متن پیام، هشتگ‌های استپ را اضافه کنید تا جست‌وجو و آرشیو ارائه‌ها در گروه قابل انجام باشد:
`#cs_internship  #course_name  #step_number`

تحویل فایل می‌تواند به دو روش انجام شود:
- آپلود مستقیم ویدئو در تلگرام.
- آپلود در یک فضای ابری (مثلاً Google Drive) و ارسال لینک دسترسی برای کوردینیتور.

#### نوشتن **Title**
عنوان باید در یک جمله کوتاه و شفاف بگوید این ویدئو «دقیقاً» درباره‌ی چیست.  
نخستین نقطه‌ی تماس بین محتوای شما و مخاطب، عنوان است. عنوان مبهم یا پرزرق‌وبرق اما بی‌اطلاعات، ارزش تلاش شما را منتقل نمی‌کند؛ عنوان روشن و هدفمند، امکان پیدا شدن و درک سریع محتوا را بالا می‌برد.  
**چگونه بهتر بنویسیم؟** از واژه‌های دقیق و حرفه‌ای استفاده کنید، از کلی‌گویی و استعاره‌های غیرضروری پرهیز کنید، و تا حد امکان یک «هسته‌ی ارزشی» را در خود جای بدهید؛ یعنی نشان بدهید آموخته‌ی کلیدی یا مسئله‌ی اصلی چه بوده است. طول عنوان را معقول نگه دارید، از نشانه‌گذاری افراطی بپرهیزید، و نام دوره و شماره‌ی استپ را به‌صورت سازگار (consistent) در آن بگنجانید تا در آرشیو قابل ردیابی باشد.

#### نوشتن **Description**
**اطلاعات ضروری** در ابتدای Description بیاید تا برای آرشیو و انتشار سریع قابل استفاده باشد:
- نام و نام خانوادگی.
- نام دوره و شماره‌ی استپ.
- در صورت تمایل، لینک‌های حرفه‌ای مانند LinkedIn یا GitHub.

**خلاصه‌ی یادگیری** در ادامه اضافه شود. این بخش باید فشرده اما روشن باشد: مسئله‌ی اصلی چه بود، چه مسیر یا تصمیماتی طی شد، به چه خروجی/درکی رسیدید، و اگر نکته‌ی خاصی برای تماشاگر حرفه‌ای دارد (مثل دام‌های رایج، trade-offها، یا محدودیت‌های کار)، به‌اختصار ذکر شود. از بیان احساسی و اغراق‌آمیز دوری کنید؛ روایت، مستند و متکی بر تصمیم‌ها و نتایج باشد. اگر منابعی مطالعه کرده‌اید که به فهم مخاطب کمک می‌کند، نام ببرید (در حد اشاره‌ی کوتاه).

**چرا این‌طوری؟** Description نقش «زمینه و سند» را دارد؛ یعنی هم به مخاطب برای فهم سریع کمک می‌کند و هم به تیم انتشار برای یکسان‌سازی خروجی‌ها. وقتی ساختار Description ثابت باشد، پیدا کردن و ارجاع دادن به ویدئوها در آینده ساده و قابل اتکا است.

#### انتشار در کانال YouTube و اطلاع‌رسانی
بعد از دریافت فایل و متن‌ها، کوردینیتور ویدئو را در **کانال رسمی YouTube برنامه CS Internship** منتشر می‌کند. پس از انتشار، لینک نهایی در گروه کلاب دوره‌ی شما ارسال می‌شود. اگر لازم است تغییری در متن‌ها اعمال شود، همان‌جا شفاف اعلام می‌شود تا اصلاحات حداقلی و سریع انجام شود. برای مشاهده‌ی الگوهای نوشتن عنوان و توضیحات توسط دیگر اینترن‌ها، می‌توانید نمونه‌های موجود در کانال رسمی را بررسی کنید:
https://www.youtube.com/@csinternship8859/featured

#### انتشار شخصی در شبکه‌های اجتماعی
بعد از اعلام انتشار توسط کوردینیتور، می‌توانید یک پست مجزا در شبکه‌های اجتماعی منتشر کنید و لینک YouTube را قرار دهید. هدف از این کار اطلاع‌رسانی به شبکه‌ی حرفه‌ای شماست و به دیده‌شدن تلاش‌تان کمک می‌کند. در متن پست، روی «مسئله، مسیر، نتیجه» تمرکز کنید و از وعده‌های کلی و لحن تبلیغاتی پرهیز کنید. این یک خروجی حرفه‌ای است، نه محتوای بازاریابی.

#### بستن پرونده‌ی استپ
وقتی ویدئوی ضبط‌شده تحویل شد، در YouTube منتشر گردید و لینک نهایی در گروه کلاب به شما اطلاع داده شد، **پرونده‌ی استپ بسته می‌شود**. از این نقطه به بعد، ورود به استپ بعدی صرفاً تابع برنامه‌ریزی آموزشی دوره‌ی شماست. در صورت نیاز به اصلاحات جزئی متنی در عنوان/توضیحات، طبق پیام کوردینیتور عمل کنید؛ اما اصل بسته‌شدن استپ با انتشار نهایی ویدئو محقق شده است.

#### جمع‌بندی
این فرآیند طوری طراحی شده که خروجی شما «قابل پیدا شدن، قابل فهم، و قابل ارجاع» باشد. عنوان دقیق، توضیحات منسجم، و تحویل منظم فایل، سه ضلع اصلی این استاندارد هستند. با رعایت همین اصول ساده، کیفیت آرشیو عمومی برنامه حفظ می‌شود و اثر حرفه‌ای کار شما برای مخاطب و آینده‌ی کاری شما، قابل مشاهده خواهد بود.


-- تا اینجا --

### ۷. دستورالعمل پلتفرم LinkedIn Live

ارائه‌های برنامه از استپ دوم به بعد باید در LinkedIn Live انجام شوند.  
برای استپ اول، در صورت نداشتن دسترسی، Microsoft Teams مجاز است.  
برای دریافت دسترسی، باید حداقل ۱۵۰ کانکشن و بیش از ۳۰ روز از ساخت حساب گذشته باشد.  
جزئیات در [راهنمای LinkedIn Live](https://www.linkedin.com/help/linkedin/answer/a568503) آمده است.  

هدف از انتخاب LinkedIn، تنها پخش آنلاین نیست، بلکه تمرین حضور در فضای حرفه‌ای است.  
وقتی یاد بگیرید در یک بستر جهانی به زبان حرفه‌ای صحبت کنید،  
در واقع در حال تمرین گفت‌وگو با صنعت هستید، نه فقط با هم‌دوره‌ای‌هایتان.

### ۸. ابزار و کیفیت فنی

برای ضبط لوکال ارائه، توصیه می‌شود از نرم‌افزار **OBS** استفاده کنید.  
این ابزار به شما امکان می‌دهد ارائه‌ای با کیفیت بالا، صدای شفاف و تصویر پایدار تولید کنید.  
پیش از روز اصلی، حتماً یک ارائه‌ی آزمایشی ضبط کنید تا مطمئن شوید  
صدا، تصویر، اشتراک صفحه و منابع شما به‌درستی کار می‌کنند.  
یادگیری کار با ابزارها بخشی از مهارت فنی ارائه است؛  
در دنیای حرفه‌ای، توانایی مدیریت ابزار، بخشی از اعتبار فردی شماست.

### ۹. مدل‌های ارائه‌ی مجاز

ارائه‌ها می‌توانند در قالب‌های مختلفی انجام شوند،  
اما محتوا باید همیشه بر اساس مفاهیم استپ طراحی شود.  
مدل‌های رایج عبارت‌اند از:

- **کدنویسی زنده (Live Coding)**  
- **پاورپوینت یا اسلاید تحلیلی**  
- **نمایش پروژه‌ی ساخته‌شده**  
- **تحلیل یک مفهوم از استپ**  

نکته‌ی اصلی در همه‌ی مدل‌ها «خلاقیت در انتقال» است.  
در این تمرین، خلاقیت به معنی جلوه‌ی بصری نیست،  
بلکه به معنی یافتن بهترین راه برای رساندن معناست.

### ۱۰. هدف نهایی ارائه‌ها

ارائه‌ی آنلاین در برنامه‌ی CS Internship، یک آزمون نیست.  
هیچ نمره‌ای وجود ندارد، هیچ برنده‌ای و هیچ بازنده‌ای.  
هدف، تمرین حضور است: یاد گرفتن اینکه چگونه در برابر جمع بایستی، فکر کنی، سخن بگویی و معنا منتقل کنی.  
این مهارتی است که در آینده، در مصاحبه‌های شغلی، جلسات فنی، کنفرانس‌ها و همکاری‌های بین‌المللی به کارتان می‌آید.

برنامه می‌خواهد شما در پایان هر استپ، نه‌تنها بیشتر بدانید، بلکه بتوانید **بهتر بگویید.**  
و این، همان تفاوت میان یادگیرنده‌ی معمولی و مهندس نرم‌افزار حرفه‌ای است.


## آموزش‌دهنده‌ها

منتورهای فنی در این فرآیند نقش آموزش مستقیم ندارند،  
بلکه با مشاهده‌ی ارائه و دادن بازخورد، مسیر رشد مهارت ارتباطی و تحلیلی شما را هدایت می‌کنند.  
کوردینیتورها وظیفه‌ی هماهنگی فنی، زمان‌بندی و پشتیبانی پیش از ارائه را بر عهده دارند.  
خود فرآیند ارائه دادن، در حقیقت یک آموزش زنده است.

## نحوه آموزش

منتور یا کوردینیتور پیش از برگزاری ارائه باید اطمینان حاصل کند که:

- اینترن با مفهوم LinkedIn Live و فرایند آن آشناست.  
- ارائه را تمرین کرده و زمان خود را مدیریت کرده است.  
- فایل‌ها و محیط کاری‌اش آماده‌ی اشتراک‌گذاری است.  
- نحوه‌ی ساخت عنوان، توضیحات و درج هشتگ‌ها را می‌داند.  

اگر اینترن پیش از ارائه پرسشی داشت، می‌تواند در گروه Coordination از هم‌دوره‌ای‌ها یا کوردینیتور خود سؤال کند.  
این تعامل‌ها بخشی از تمرین مهارت ارتباطی در جامعه‌ی برنامه محسوب می‌شوند.

## واژه‌نامه

استپ  
کوردینیتور  
منتور  
LinkedIn Live  
Microsoft Teams  
یوتیوب  
بازخورد  
OBS  
Poll


