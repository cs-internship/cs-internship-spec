# نحوه برگزاری جلسات پرسش‌ و پاسخ آشنایی با برنامه CS Internship

## مقدمه
برای ورود به برنامه CS Internship، متقاضیان باید درک کاملی از این برنامه داشته باشند. متقاضیان باید بدانند برنامه CS Internship چیست، با چه هدفی طراحی شده و چگونه به تحقق این هدف می‌پردازد. همچنین لازم است با ساختارهای اجرایی، فرآیندهای اصلی این برنامه به‌طور دقیق آشنا شوند.

این آشنایی طی سه مرحله صورت می‌گیرد که در هر مرحله، متقاضیان با مطالعه داکیومنت‌ها و مشاهده ویدیوهای آموزشی، اطلاعات لازم را کسب می‌کنند. پس از هر مرحله، یک جلسه پرسش و پاسخ برگزار می‌شود. در این جلسات، متقاضیان می‌توانند سوالات و ابهامات خود را مطرح کنند و برگزارکنندگان به آن‌ها پاسخ می‌دهند.

این جلسات پرسش و پاسخ به صورت دوره‌ای برگزار می‌شوند. در این داکیومنت، نحوه برگزاری این جلسات و استانداردهای مرتبط با آن به‌طور کامل توضیح داده خواهد شد.

## مخاطب
مخاطب این مستند منتورهایی می‌باشند که قصد برگزاری یا شرکت در این جلسات را دارند.

## معرفی موضوع

جلسات پرسش و پاسخ آشنایی با برنامه CS Internship کاملاً ماهیت پرسش و پاسخ دارند و هدف آن‌ها، پاسخ دادن به سوالات و ابهامات متقاضیان ورود به برنامه است. در هر مرحله از آشنایی، متقاضیان بر اساس داکیومنتی که مطالعه کرده‌اند یا ویدیویی که مشاهده کرده‌اند، سوالات خود را در این جلسات مطرح می‌کنند و برگزارکنندگان به آن‌ها پاسخ می‌دهند.

نحوه برگزاری این جلسات، قوانین و ساختار کلی آن‌ها، و همچنین نقش‌هایی که در هر جلسه حضور دارند، در این مستند به‌ صورت کامل تشریح شده است.

## شرح جزئیات
هر متقاضی ورود به برنامه، معمولاً از طریق لینکی که در ویرگول منتشر شده، وارد **گروه صف تلگرام** می‌شود. پس از ورود، یک **بات تلگرامی** به صورت خودکار پیام خوش‌آمدگویی برای او ارسال می‌کند و از او می‌خواهد تا **پیام‌های پین‌شده گروه صف** را مطالعه کند.

در این پیام‌ها، فرآیند ورود به برنامه و نحوه شرکت در جلسات پرسش و پاسخ مربوط به هر مرحله به طور دقیق برای متقاضیان توضیح داده شده است.

در هر **اسپرینت**، با توجه به متقاضیانی که در هفته گذشته (اسپرینت گذشته) اطلاع داده‌اند و فعالیت‌هایی که توسط **مسئول گروه صف** انجام می‌شود، مشخص خواهد شد که آیا در این اسپرینت نیاز به برگزاری جلسه پرسش و پاسخ آشنایی با برنامه وجود دارد یا خیر. در صورتی که نیاز باشد، تسک‌های مربوط به برگزاری جلسه به افراد مناسب در بک‌لاگ محول می‌شود.

لینک جلسات مربوط به هر سه مرحله **ثابت** است و در پیام‌های پین‌شده گروه صف در دسترس متقاضیان قرار دارد. این جلسات به صورت **تصویری** برگزار می‌شوند و متقاضیان می‌توانند از **۱۵ دقیقه پیش از شروع رسمی جلسه، وارد جلسه شوند**.

### نقش‌ها و مسئولیت‌ها در جلسات

#### برگزارکننده اول  
این نقش به یک منتورها یا کاندید منتوری محول می‌شود و مسئولیت اصلی او، پیش‌ بردن جلسه و پاسخ به سوالات متقاضیان است. چهارچوب کلی برای پیش بردن جلسه در قسمت [چهارچوب کلی روند جلسه پرسش و پاسخ آشنایی با برنامه CS Internship](#چهارچوب-کلی-روند-جلسه-پرسش-و-پاسخ-آشنایی-با-برنامه-cs-internship) آمده است.

#### برگزارکننده دوم  
این نقش از میان منتورها یا کاندید‌منتورها یا منتورهای فنی انتخاب می‌شود. به این معنی که از سطح دستیارمنتور به بعد می‌توانند این نقش را ایفا کنند. او در طول جلسه در کنار برگزارکننده اول،‌ به عنوان پاسخ‌دهنده فعالیت می‌کند.

#### تسهیل‌کننده (Facilitator)  
این نقش نیز از میان منتورها یا کاندید منتورها انتخاب می‌شود و مسئولیت‌های زیر را بر عهده دارد:

- با اکانت Cs Internship Meeting وارد شود و جلسه را ۱۵ دقیقه قبل از شروع برای حضور متقاضیان آماده کند. (پیشنهاد می‌شود کمی زودتر وارد شود تا همه چیز به‌موقع آماده باشد).
- صفحه خود را شیر (اشتراک‌گذاری) کند و پیام خوش‌آمدگویی را نمایش دهد. این کار را از طریق [این لینک](https://cs-internship.github.io/CS-Queue-Meetings-Intro/) انجام شود.
- در گروه روی پیام پین شده در که حاوی لینک‌های جلسات است (دقیقا روی متن قسمت مربوط به جلسه جاری)، Reply & Quote کرده و پیام زیر را ارسال کند.
> سلام دوستان،  
> لینک جلسه‌ی مرحله اول از الان باز شده و تا رأس ساعت ۱۸ لینک باز می‌مونه تا بتونید وارد لینک جلسه بشید.  
>  
> لطفاً افرادی که وارد جلسه امروز شدند، پیش از شروع جلسه، یوزرنیم اکانت تلگرام خودشون رو از طریق پیام خصوصی برای «بات گروه صف» ارسال کنند.  
> این‌ کار برای به‌روزرسانی کارت حضور شما در جلسات معارفه و ورود به برنامه لازم است.  
>  
> لینک بات گروه:   https://t.me/CSQueueBot

- در این بازه، به سوالات احتمالی متقاضیان در گروه صف پاسخ دهد.
- راس ساعت شروع جلسه، جلسه را قفل کرده و ضبط جلسه را فعال کند (این کار نیز باید با اکانت CS Internship Meeting انجام شود).
- در طول جلسه، در کنار برگزارکننده اول، به عنوان پاسخ‌دهنده فعالیت کند.
- پس از پایان این جلسه، **جلسه دیبریف** را برگزار کند. در این جلسه، ابتدا هر یک از اعضا احساسات خود را از تجربه حضور در جلسه بیان می‌کنند و سپس مشاهدات‌شان از روند جلسه را با یکدیگر به اشتراک می‌گذارند.

> **نکته:** بهتر است منتورها در جلسه با نام و نام خانوادگی واقعی خود مشخص باشند، بنابراین درصورتی که تسهیل‌کننده در خود جلسه حضور خواهد داشت،‌ بهتر است همزمان با **اکانت شخصی** و **اکانت CS Internship Meeting** وارد جلسه شوند. پس از قفل و ضبط جلسه، می‌توان اکانت CS Internship Meeting را از جلسه خارج کرد.

#### مشاهده‌گر  
این نقش می‌تواند از هر سطح منتوری انتخاب شود. مشاهده‌گر در طول جلسه نقشی فعال در گفت‌وگو ندارد و فقط نظاره‌گر جلسه است. اما در جلسه دیبریف مشاهدات و نکات خود را با تیم برگزارکننده به اشتراک می‌گذارد.


### چهارچوب کلی روند جلسه پرسش و پاسخ آشنایی با برنامه CS Internship

#### 1. معرفی نقش‌های حاضر در جلسه  
در ابتدای جلسه، برگزارکننده اول نقش‌های حاضر را معرفی می‌کند. در این معرفی، افراد حاضر به عنوان برگزارکننده و مشاهده‌گر مشخص می‌شوند. همچنین توضیح داده می‌شود که مشاهده‌گر در طول جلسه صرفاً نقش ناظر دارد و در روند جلسه مشارکتی نخواهد داشت.

#### 2. معرفی مختصر برگزارکنندگان و مشاهده‌گر  
هر یک از دو برگزارکننده و مشاهده‌گر، به صورت خیلی مختصر (حداکثر ۳۰ ثانیه) خود را معرفی می‌کنند. این معرفی می‌تواند شامل نام، سطح فعالیت در برنامه و نکته‌ای کوتاه از تجربه‌شان باشد.

#### 3. بررسی پیش‌نیاز حضور در جلسه فعلی  
به شرکت‌کنندگان یادآوری می‌شود که برای حضور در این جلسه، باید مراحل قبل را به‌درستی طی کرده باشند.  
مثلاً اگر جلسه مربوط به **مرحله دوم** است، گفته می‌شود:
> «شما باید مرحله اول را گذرانده باشید، داکیومنت CS Internship Overview را خوانده باشید و در جلسه مرحله اول شرکت کرده باشید. حالا پس از دیدن ویدیوی مرحله دوم، در این جلسه حضور دارید.»

در صورتی که فردی بدون طی کردن مراحل قبل در جلسه حاضر شده باشد، به او اطلاع داده می‌شود که لازم است مراحل را به ترتیب طی کند.

#### 4. توضیح هدف کلی جلسات آشنایی  
هدف این سه جلسه، آشنایی کامل متقاضی با برنامه است.  
> «ما در این سه مرحله، می‌خواهیم شما به‌خوبی با برنامه آشنا شوید، بدانید وارد چه فضایی می‌شوید و سوالات و ابهامات خودتان را در این جلسات بپرسید.»

همچنین می‌توان (در زمانی مناسب مانند سکوت جلسه) این نکته را مطرح کرد:
> «اگر بعد از مرحله سوم تصمیم به درخواست مصاحبه گرفتید، در مصاحبه سوالاتی مطرح خواهد شد تا مطمئن شویم که به‌خوبی با برنامه آشنا هستید و آگاهانه وارد آن می‌شوید.»

#### 5. بروزرسانی بورد Path-Entrance  
در انتهای جلسه:
- بورد **Path-Entrance** را شیر کنید.
- کارت هر متقاضی حاضر در جلسه را با توجه به حضورش و طی کردن مراحل قبلی، در بک‌لاگ جابجا کنید. کارت مربوط به را می‌توان با جستجوی یوزر نیم تلگرام متقاضی پیدا کرد. متقاضیان حاضر در جلسه یوزر نیم‌های خود را قبل از جلسه در باتی مخصوص نوشته‌اند و لیست این یوزر نیم‌ها در بات تلگرام CS Queue Bot - Admin آماده است. 
> **نکته**: برای اطلاعات بیشتر در نحوه کارکرد بات‌های تلگرام در گروه صف به [این لینک](https://t.me/mentor_world/487) مراجعه‌ کنید.
- اگر مشخص شد که فردی بدون طی کردن مراحل قبلی وارد جلسه شده، از او بخواهید ابتدا مراحل قبلی را طی کند و کارت او را جابه‌جا نکنید.

#### 6. ارائه توضیحی کوتاه درباره مرحله بعد  
در پایان جلسه، یک توضیح کوتاه درباره قدم بعدی در مسیر آشنایی ارائه دهید.


## آموزش‌دهنده‌ها

این مستند می‌تواند توسط تمام افرادی که قبلا برگزارکننده این جلسات بودند،‌ آموزش داده شود.

## نحوه آموزش

لازم است فردی که این مستند را مطالعه می‌کند، محتویات این مستند را حتما و حداقل یک بار با یکی از افرادی که قبلا این کار را انجام داده است، مرور کند.

# واژه‌نامه
- اسپرینت (**Sprint**): اصطلاحا یک تقسیم زمانی است که برای جلساتی که با دوره تناوب ثابت برگزار می‌شود، به کار می‌رود. به این دوره تناوب ثابت یعنی بازه زمانی بین هر دو جلسه متوالی، «Sprint» گفته می‌شود.
- اکانت (**CS Internship Meeting**): اکانت مختص به برنامه CS Internship در بستر Teams که با آن امکان ضبط و قفل کردن جلسه فراهم است.




