# مستند پیش‌نیازها و فرایندهای اصلی برنامه CS Internship

## مقدمه
در این مستند به معرفی پیش‌نیازها و قسمتی از فرآیندهای اصلی برنامه CS Internship می‌پردازیم که لازم است قبل از ورود به برنامه با آنها آشنا باشید. با فرآیندهای دیگری که وجود دارد، بعد از ورود به برنامه و در طی مسیر آن آشنا خواهید شد.

این مستند برای کسی مناسب است که مستند [CS Internship Overview](https://github.com/cs-internship/cs-internship-spec/blob/master/processes/documents/CS%20Internship%20Overview%20--farsi-ir.md) را مطالعه کرده و ویدیو [کارگاه آشنایی با برنامه CS Internship](https://drive.google.com/file/d/1HmBSP01EdYrL841hELM0hVfX2E3hprzx/view?usp=sharing) را دیده است.

## پیش‌نیازها برای ورود
این برنامه کاملاً به صورت ریموت برگزار می‌شود و اساسا از ابتدا طوری طراحی شده است تا شرکت‌کنندگان را برای کار در تیم‌های ریموت ایرانی و خارجی آماده کند. برای ورود به آن، افراد به یک کامپیوتر مناسب برای برنامه‌نویسی و یک خط اینترنت که از پهنای باند لازم برای شرکت در جلسات تصویری برخوردار است، نیاز دارند.

پیشینه تحصیلی و کاری افرادی که وارد این برنامه می‌شوند برای ما اهمیت ندارد. آنچه مهم است، انگیزه و تعهد فرد برای خلق آینده‌ای جدید برای خود از طریق فعالیت در صنعت مهندسی نرم‌افزار است. تاکنون گستره متنوعی از افراد، مانند دانشجویان یا فارغ‌التحصیلان رشته‌های نرم‌افزار، علوم کامپیوتر یا رشته‌های مربوطه، دانش‌آموزان دبیرستانی، خانم‌های خانه‌دار و افرادی که قصد تغییر شغل داشته‌اند از سراسر ایران یا خارج از ایران در این برنامه شرکت ‌کرده‌اند. با این حال، برای موفقیت در این برنامه، **تجربه قبلی با برنامه‌نویسی** و **آشنایی با زبان انگلیسی** در حد خواندن متون کتاب‌های برنامه‌نویسی و استفاده از ویدیوهای آموزشی مربوطه لازم خواهد بود. عدم برخورداری از این مهارت‌ها جلوی ورود فرد به برنامه را نمی‌گیرد، ولی حجم کار وی برای فارغ‌التحصیل شدن از برنامه را به شدت بالا می‌برد.

## نحوه ارتباطات در برنامه
تمامی ارتباطات در برنامه CS Internship از طریق گروه‌ها و کانال‌های تلگرامی مربوط به برنامه صورت می‌گیرد. شما بعد از ورود به برنامه به این گروه‌ها و کانال‌ها اضافه خواهید شد و با کارکرد‌ آنها آشنا می‌شوید. بنابراین صحبت‌هایی که در این گروه‌ها و کانال‌ها صورت می‌گیرد به رسمیت شناخته می‌شود و قابل پیگیری است.

## معرفی دوره‌های برنامه
در حال حاضر برنامه CS Internship شامل سه دوره می‌باشد:

**دوره سی‌شارپ**: این دوره شامل مفاهیم اصلی برنامه‌نویسی سی‌شارپ است. همچنین این دوره شامل پروژه‌های ساده برای درک بهتر مفاهیم است که به شما در یادگیری کمک می‌کند. برای اطلاعات بیشتر می‌توانید [گام‌های دوره سی‌شارپ](https://github.com/cs-internship/cs-internship-spec/tree/master/courses/csharp) را ببینید.

**دوره وب**: در این دوره با JavaScript ،CSS ،Html و TypeScript آشنا می‌شوید و در پروژه‌های مشخص شده، آموخته‌های خود را به صورت عملی تمرین می‌کنید. در این دوره بصورت خیلی کلی با فریم‌ورک‌های این حوزه آشنایی پیدا می‌کنید. برای اطلاعات بیشتر می‌توانید [گام‌های دوره وب](https://github.com/cs-internship/cs-internship-spec/tree/master/courses/web) را ببینید.

**دوره یادگیری‌ ماشین**: دوره ماشین لرنینگ شامل سه مرحله اصلی مبانی زبان پایتون، مبانی علوم داده با ابزارهایی مانند Matplotlib ،Numpy و Pandas، و مبانی ماشین لرنینگ با تمرکز بر الگوریتم‌ها و مفاهیم ریاضی است. این دوره مهارت‌های لازم برای تحلیل داده و ایجاد مدل‌های اولیه را ارائه می‌دهد. برای اطلاعات بیشتر می‌توانید [گام‌های دوره یادگیری ماشین](https://github.com/cs-internship/cs-internship-spec/tree/master/courses/Machine%20Learning) را ببینید.

## اینتگریتی، در برنامه 
در برنامه CS Internship یکی از اصولی که به عنوان یک فرهنگ و ابزار قدرتمند برای کارآمدی در تیم‌ها، تمرین می‌شود،‌ اصل تمامیت یا اینتگریتی (Integrity) است. استفاده درست از این اصل باعث می‌شود که تیم‌ها بتوانند کارها را بصورت موثر و کارآمد پیش ببرند و نهایتا منجر به خلق ارزش شود.

اینتگریتی در ساده‌ترین تعریف، ۳ بند به صورت زیر دارد:

۱. **من به هر حرفی که می‌زنم عمل می‌کنم:** اگر من حرفی زده‌ام حتما به حرف خود عمل می‌کنم چون من این حرف را زده‌ام و حرف من، برای من ارزشمند است. تمامی گفته‌های من مانند «من در ساعت ۱۲ بعدالظهر با شما تماس میگیرم»، «من به اطلاع همکار خود می‌رسانم که ...» یا «من کار X را با این کیفیت تا این زمان، انجام خواهم داد» شامل این بند می‌شود. هر آنچه بر زبان می‌آورم، فارغ از اینکه مربوط به انجام بخشی از یک پروژه برنامه نویسی باشد یا مربوط به هر امر دیگری، کلام من است و برای من مهم است.
  
۲. **همان لحظه اطلاع می‌دهم:** در صورتی که به این نتیجه برسم که انجام دادن آنچه گفته‌ام امکان‌پذیر نیست، در همان لحظه‌ای که متوجه شدم، موضوع را به اطلاع افرادی که نیاز هست، می‌رسانم. ممکن است در تخمین کارها اشتباه کرده باشم یا با یک موقعیت غیرقابل پیش‌بینی مواجه شوم. در صورت بروز چنین اتفاقاتی احتمالاً نمی‌توانم به آنچه گفته‌ام، پایبند بمانم و عمل کنم. در چنین شرایطی باید به محض اینکه متوجه شدم به هر دلیلی به حرف خود عمل نخواهم کرد، افرادی که نیاز هست در جریان قرار بگیرند را **همان لحظه** مطلع کنم.

۳. **جبران بهم ریختگی پیش آمده:** وقتی من به حرف خود عمل نکرده‌ام، عملا باعث بهم ریختگی در برنامه دیگران و در نهایت بهم ریختگی سیستم شده‌ام. در این صورت وظیفه و تعهد خود می‌دانم که هر کاری در توانم باشد را برای رفع این بهم ریختگی که برای بقیه به وجود آورده‌ام انجام دهم.  

## فرایندهای اصلی برنامه
به افرادی که برای یادگیری در برنامه CS Internship شرکت می‌کنند، اصطلاحا «اینترن» گفته می‌شود. آموزش‌های برنامه طوری طراحی شده‌اند تا دو مجموعه متفاوت از مهارت‌های مهم برای موفقیت در صنعت مهندسی نرم‌افزار را به اینترن‌ها منتقل کنند. یکی از این مجموعه مهارت‌ها، طبیعتاً **«مهارت‌های فنی»** است، یعنی مهارت‌های تخصصی که برای کار در صنعت نرم‌افزار لازم است. ولی مجموعه دیگر، که از دید ما برای موفقیت یک مهندس نرم‌افزار حتی از مهارت‌های فنی هم مهم‌تر هستند، **«مهارت‌های کسب و کاری»** نامیده می‌شوند. به طور خلاصه، این‌ها شامل مهارت‌هایی هستند که به یک مهندس نرم‌افزار اجازه می‌دهند به عنوان عضوی از یک تیم تولید نرم‌افزار در راستای اهداف یک کسب‌ و‌ کار خاص با همراهی و همکاری نزدیک با دیگر اعضای تیم، اقدام به کار و خلق ارزش برای آن سازمان، هم‌تیمی‌ها و خود نماید.

همانطور که گفته شد، در حال حاضر دوره‌های برنامه عبارتند از «توسعه وب»، «برنامه‌نویسی C#» و «یادگیری ماشین». هر فرد فقط می‌تواند در آن واحد در یکی از این دوره‌ها شرکت کند. شرکت‌کنندگان معمولاً بین ۲۵ تا ۳۰ ساعت در هفته روی دوره زمان صرف می‌کنند و بسته به سرعت یادگیری و حرکت خود، تکمیل کل برنامه معمولاً حدود ۱۵ ماه زمان می‌برد. نهایتا سرعت حرکت هر فرد در برنامه به عهده خود وی است.

در برنامه CS Internship، اینترن‌ها در پایان هر دوره خاص، آمادگی لازم برای حضور به عنوان یک نیروی متخصص Junior (یعنی تازه وارد و کم تجربه) در تیم‌های حرفه‌ای تولید نرم‌افزار را کسب می‌کند. به عبارت دیگر، مهارت‌های فنی و کسب و کاری که فرد در طول دوره با ممارست و سخت‌کوشی به دست خواهد آورد، دقیقاً آن دسته از مهارت‌ها هستند که تمامی تیم‌های حرفه‌ای تولید نرم‌افزار برای نیروهای تازه وارد خود به دنبال آن هستند ولی به ندرت مجموع آن‌ها را با هم در افراد تازه وارد پیدا می‌کنند. موفقیت CS Internship در امر آموزش و انتقال این مهارت‌ها منجر به این شده است که تقاضا و رقابت بالایی برای استخدام فارغ‌التحصیلان این برنامه وجود داشته باشد.

حرکت در هر دوره در **سه مسیر موازی** و **دو مرحله مختلف** انجام می‌شود.

## مراحل دوگانه برنامه
دو مرحله هر دوره عبارتند از مرحله «خودآموزی» و مرحله «کارآموزی عملی».

![image](https://github.com/user-attachments/assets/7f75bc66-3666-4b59-b945-ea009113c4b1)


### مرحله خودآموزی
در مرحله خودآموزی که معمولاً ۹ ماه طول می‌کشد، فرد اینترن در عمل **یاد می‌گیرد که چگونه یاد بگیرد**. حقیقت این است که در دنیای امروز، از مهندسین نرم‌افزار حرفه‌ای انتظار می‌رود که به جای شرکت در دوره‌های آموزشی، خود بتوانند با سرعت بالا، همه زبان‌ها، ابزارها، برنامه‌ها و مباحث جدید فناوری که برای پروژه‌های جدید آنها لازم است را یاد بگیرند. طبیعتاً، هدف اصلی برنامه CS Internship پرورش نیروهایی است که مهارت این را دارند که خود هر آنچه را که لازم است در مورد مسائل فنی بدانند را با استفاده از منابع موجود به خود آموزش دهند.

به عبارت دیگر، در دوره‌های آموزشی برنامه CS Internship، **هیچ کس چیزی به کسی تدریس نمی‌کند**. کل دوره‌ها به صورت برنامه‌های خودآموزی اجرا می‌شوند. ولی در طول هر دوره، تعداد زیادی افراد به عنوان راهنما در کنار اینترن‌ها حرکت می‌کنند. این راهنماها با عنوان «منتور» شناخته می‌شوند. منتورها کسانی هستند که پیش از این، یا یکی از دوره‌های برنامه CS Internship را گذرانده‌اند یا همین حالا به عنوان اینترن مشغول گذراندن یکی از دوره‌ها هستند. منتورها به صورت داوطلبانه به اینترن‌ها در طی کردن مسیر برنامه کمک می‌کنند، همانطور که منتورهای دیگر به آن‌ها کمک کردند. منتور شدن یکی از الزامات برنامه CS Internship برای همه اینترن‌ها است. به عبارت دیگر، **هر اینترنی باید یک روز منتور شود**، وگرنه از برنامه فارغ‌التحصیل نخواهد شد.

مرحله خودآموزی هر دوره از تعداد مشخصی «قدم» یا «Step» تشکیل شده است. هر کدام از این قدم‌ها تعریف دقیقی دارند که شامل یک سری فعالیت‌ها و نتایج مطلوبی که باید نتیجه آن فعالیت‌ها باشند، می‌باشد. این قدم‌ها باید به ترتیب توسط همه اینترن‌ها تکمیل شوند. یک اینترن نخواهد توانست به قدم‌های بعدی دوره برود، مگر اینکه همه قدم‌های قبلی را با موفقیت تکمیل کرده باشد. در پایان موفقیت‌آمیز آخرین Step هر دوره، اینترن آماده است تا وارد مرحله دوم دوره، یعنی مرحله کارآموزی عملی شود.

### مرحله کارآموزی عملی
فلسفه مرحله کارآموزی عملی این است که فرآیند خودآموزی تنها می‌تواند بخشی از دانش و مهارت‌های فنی لازم را برای ورود موفقیت‌آمیز به بازار کار به اینترن‌ها منتقل کند. کار در کنار افراد با تجربه، تعامل با یک تیم حرفه‌ای و یاد گرفتن از آن‌ها نقش مهمی در کسب بقیه این دانش و مهارت‌ها ایفا می‌کنند. مرحله کارآموزی عملی این فرصت را در اختیار اینترن قرار می‌دهد که به عنوان کارآموز برای مدت شش ماه در یک تیم حرفه‌ای تولید نرم‌افزار کار کند تا فرآیند یادگیری خود را ادامه دهد.

برنامه CS Internship با تعدادی از شرکت‌های تولید نرم‌افزار که علاقه دارند فرصتی برای یادگیری عملی در اختیار اینترن‌های برنامه قرار دهند همکاری نزدیک دارد. این فرصت‌های کارآموزی غالباً بدون حقوق و مزایا در اختیار کارآموز قرار می‌گیرند، گرچه برخی از شرکت‌ها به صلاحدید خود شاید اقدام به پرداخت کمک‌هزینه‌هایی به کارآموزان جذب شده نمایند. شرکت‌هایی که علاقه به جذب کارآموز از برنامه را دارند، «شرکت‌های پشتیبان برنامه» نامیده می‌شوند. این شرکت‌ها تعهد می‌کنند که از یک سری استانداردهای فنی و رفتاری که ادامه فرآیند یادگیری اینترن را در طول دوره کارآموزی وی تضمین می‌کند، پیروی کنند. در صورتی که هر یک از این شرکت‌ها در عمل این کار را نکند، آن شرکت از برنامه CS Internship کنار گذاشته خواهد شد و قادر به جذب اینترن‌های برنامه نخواهد بود. 
برنامه CS Internship هیچ مبلغی از شرکت‌های پشتیبان برنامه در ازای آموزش یا معرفی اینترن‌های برنامه دریافت نمی‌کند.

معمولاً، در طی دو ماه اول دوره کارآموزی عملی، اینترن‌ها هیچ خروجی خاصی برای شرکت‌های پشتیبان ندارند و تنها روی یادگیری فرآیندهای تولید، ابزارها و فناوری‌های مورد استفاده در آن شرکت‌ها متمرکز خواهند بود. معمولاً بعد از دو ماه، اینترن‌ها به جایی می‌رسند که برخی از کارهایشان برای شرکت خروجی داشته باشد. در طی بازه دو ماه آخر مرحله کارآموزی عملی، از اینترن‌ها انتظار می‌رود که تاثیر مناسبی روی پروژه‌های در دست انجام در آن شرکت‌ها بگذارند.

اینترن‌هایی که دوره کارآموزی عملی 6 ماهه خود را با موفقیت به پایان می‌رسانند، در عمل از برنامه CS Internship فارغ‌التحصیل می‌شوند. درصد قابل توجهی از آن‌ها معمولاً در همان شرکتی که کارآموزی عملی خود را انجام داده‌اند استخدام می‌شوند. بقیه از طرف منتورهای باتجربه برنامه CS Internship برای کار به شرکت‌های دیگری که معمولاً رغبت زیادی به کار با فارغ‌التحصیلان برنامه دارند، معرفی می‌شوند.

هر اینترنی که مرحله خودآموزی را با موفقیت پشت سر می‌گذارد به صورت خودکار وارد مرحله کارآموزی عملی نمی‌شود. شرکت‌هایی که برنامه کارآموزی عملی را برگزار می‌کنند، آزاد هستند که تنها اینترن‌هایی که نظر آن‌ها را جلب می‌کنند انتخاب کنند، کما اینکه اینترن‌ها هم این فرصت را دارند که از بین شرکت‌های مختلف تیم مورد علاقه خویش را انتخاب کنند. فعالیت‌های شما در شبکه‌های اجتماعی و پروفایل شما معمولا تاثیر زیادی به ایجاد علاقمندی در این شرکت‌ها دارد. شروع مرحله کارآموزی عملی به توافق طرفین بستگی دارد و بستگی به سطح مهارت‌های فنی و کسب و کاری اینترن دارد.

## مسیرهای موازی سه‌گانه برنامه
سه مسیر موازی برنامه CS Internship عبارتند از:

- «مسیر یادگیری مهارت‌های فنی»
- «مسیر یادگیری مهارت‌های کسب و کاری»
- «مسیر خدمت به جامعه CS Internship»
  
![image](https://github.com/user-attachments/assets/e6945d5f-d3ad-4240-9778-6dc6da753f61)


### مسیر یادگیری مهارت‌های فنی
مسیر فنی برنامه در قسمت پیش تشریح شد و شامل انتخاب یک دوره فنی، انجام موفقیت آمیز همه قدم‌های مرحله خودآموزی آن، ورود به مرحله کارآموزی عملی و تکمیل موفقیت آمیز آن مرحله است.

### مسیر یادگیری مهارت‌های کسب و کاری
تجربه بنیان‌گذاران برنامه CS Internship نشان می‌دهد که پروژه‌های نرم‌افزاری کشور به ندرت به خاطر مشکلات فنی با شکست روبرو می‌شوند. علت اصلی بخش اعظم پروژه‌های شکست خورده در ایران، عدم برخورداری اعضای تیم از یک سری مهارت‌های کسب و کاری، به خصوص مهارت‌های حوزه ارتباطی و تعاملات انسانی و تیمی است.

این مهارت‌ها شامل مهارت‌هایی هستند مانند **صحبت کردن**، **شنیدن**، **سوال کردن**، **جواب دادن**، **قول دادن**، **به اشتراک گذاشتن اطلاعات**، **درخواست کمک کردن**، **کمک کردن به دیگران**، **حل مسئله**، **حل اختلاف**، **کار تیمی** و **رهبری**. این مهارت‌ها به فرد کمک می‌کنند تا در یک تیم نرم‌افزاری به طور موثر با هم‌تیمی‌های خود تعامل داشته و کار تیمی انجام دهد. مهارت‌های کسب و کاری، نقشی کلیدی در موفقیت یا شکست تیم‌های نرم‌افزاری ایفا می‌کنند. به همین دلیل، در کنار آموزش مهارت‌های فنی، تمرکز اصلی ما در برنامه CS Internship آموزش مهارت‌های کسب و کاری است.

مکانیزم اصلی که از آن برای انتقال مهارت‌های کسب و کاری در برنامه CS Internship استفاده می‌شود، فرآیند منتور شدن است. به همین دلیل «منتور شدن» یکی از قدم‌های مهم برای اینترن‌ها در برنامه است که حتما وارد آن خواهند شد.

در CS Internship، سه سطح منتور وجود دارند: «کارآموز منتورها»، «دستیار منتورها» و «منتورها».

#### کارآموزمنتورها
از هر اینترن جدید که وارد برنامه CS Internship می‌شود انتظار می‌رود در طی مدت زمانی بین 4 تا 6 ماه صلاحیت لازم برای ورود به سطح کارآموزمنتوری را به دست آورد و در نقش یک کوردینتور (Coordinator) شروع به انجام وظیفه در برنامه کند. مسئولیت اصلی کارآموزمنتورها همراهی اینترن‌های جدید در فرآیند ورود به برنامه و آغاز قدم‌های مرحله خودآموزی آن‌ها می‌باشد. در برنامه به طور خاص، به نقشی که مسئولیت همراهی اینترن را در چارچوب مشخص‌شده در آن نقش بر عهده دارد، کوردینیتور (Coordinator) گفته می‌شود. کوردینیتورها به صورت مستقیم از نزدیک با اینترن‌ها کار می‌کنند تا آنها را در طی مسیر خود همراهی و راهنمایی کنند و مجاز هستند هر گونه سوالی را که اینترن‌ها در مورد مکانیزم‌های اجرایی و قوانین دور دارند پاسخ دهند و بقیه سوالات اینترن‌ها را به دستیارمنتورها یا منتورهای دیگر ارجاع دهند.

فرآیند آموزش اینترن‌ها برای رسیدن به سطح کارآموزمنتوری و فعالیت به عنوان یک کوردینتور از همان ابتدای مرحله خودآموزی در قالب دیدن محتواهای ویدیویی و شرکت در کارگاه‌های گفت‌و‌گو آغاز می‌شود و نهایتا در اواسط مرحله خودآموزی وارد تیم منتوری شده و به عنوان کوردینتور فعالیت خود را شروع می‌کنند.

#### دستیارمنتورها
اینترن‌هایی که سطح کارآموزمنتوری را به دست آورده‌اند، با کسب یکسری پیشنیازها، وارد سطح دستیارمنتوری خواهند شد. اینترن‌هایی که با موفقیت به سطح دستیارمنتوری می‌رسند، در قبال اینترن‌های دوره نقش منتورفنی را ایفا می‌کنند و با برگزاری جلسات فنی می‌توانند به سوالات فنی اینترن‌ها جواب دهند.

#### منتورها
در ادامه بعد از سطح دستیارمنتوری،‌ اینترن با کسب یک سری پیشنیازها وارد سطح منتوری می‌شود. فرآیند آموزش منتورها تمرکز خاصی روی آشنایی با بحث نوروبیولوژی روابط انسانی دارد.
در نتیجه، همه منتورهایی که با برنامه CS Internship همکاری می‌کنند کسانی هستند که قبلاً از این برنامه فارغ‌التحصیل شده‌اند. در حالی که کارآموزمنتورها خود مشغول سپری کردن مرحله خودآموزی برنامه هستند و دستیارمنتورها مشغول گذراندن مرحله کارآموزی عملی.

در تیم منتوری جلسات متعددی با هدف‌های گوناگون برگزار می‌شود. یکی از مهمترین این جلسات،‌ جلسه‌ای با عنوان «جلسه عملیاتی» است که بصورت هفتگی برگزار می‌شوند و همه منتورها در آن حضور دارند و در مورد کارهایی که در هفته گذشته انجام داده‌اند و کارهایی که در هفته آینده قرار است انجام دهند، با هم صحبت و برنامه‌ریزی می‌کنند.
همچنین جلسه هفتگی دیگری با عنوان «جلسه ساختاری» وجود دارد که اعضای سطح منتوری در آن شرکت دارند. در این سلسله جلسات، در مورد ساختارهای جدید برنامه و یا بهبود آن با محوریت رشد برنامه صحبت و نهایتا عملیاتی می‌شود. 

### مسیر خدمت به جامعه CS Internship
اینترن‌های هر دوره تا استپ ۵، تمام پیش‌نیازهای سطح کارآموزمنتوری را کسب کرده‌اند و از این استپ به بعد می‌بایست حداقل ۵ ساعت در هفته برای خدمت به برنامه و اینترن‌های دیگر وقت بگذارند. کل خدماتی که CS Internship در اختیار اینترن‌ها قرار می‌دهد به صورت داوطلبانه توسط اینترن‌ها، کارآموزمنتورها، دستیارمنتورها، منتورها و سایر فارغ‌التحصیلان این برنامه طراحی، پیاده‌سازی و اجرا شده است. حجم زیادی کار پشت صحنه انجام می‌شود تا یک اینترن بتواند به راحتی و بدون مشکل یا اختلال از این خدمات استفاده کند. در ازای دریافت این خدمات، اینترن‌ها متعهد می‌شوند که در انجام کارهایی که برای ادامه ارائه این خدمات لازم است، به بقیه اعضای جامعه CS Internship خدمت برسانند.

## فرایند اجرایی اینترن

همانطور که گفته شد، مسیر دوره از دو مرحله تشکیل شده: «خودآموزی» و «کارآموزی عملی»

هر اینترن که وارد دوره‌های ‌آموزشی برنامه CS Internship می‌شود مسیر یادگیری خود را با «خودآموزی» شروع می‌کند. در ادامه هر یک از این بخش‌ها را به طور کامل توضیح می‌دهیم.

اولین بخش از دوره آموزشی «خودآموزی» است. خودآموزی از چندین قدم (step) تشکیل می‌شود که باید به ترتیب آنها را طی کنید.

### مفهوم قدم (Step)

هر دوره شامل حدودا ۱۰ قدم است، ولی دوره‌های آموزشی مختلف ممکن است تعداد قدم‌های کمی بیشتر یا کمتر داشته باشند.

هر قدم شامل اقلام زیر است:

- **اقلام مطالعاتی (Study Item):** منابع و مطالبی که باید مطالعه شوند. این منابع مطالعاتی اصطلاحاً یک قلم مطالعاتی (study item) نامیده می‌شوند. یک قلم مطالعاتی می‌تواند بخشی از یک کتاب، یک ویدیو آموزشی و یا یک مقاله باشد.
- **کارها (Tasks):** کارهایی در هر قدم تعریف شده است که اصطلاحاً به آنها تسک‌ها (task) می‌گوییم. جست‌وجو درباره یک موضوع، مفهوم یا ابزار خاص، انجام یک تمرین برنامه‌نویسی، تمرین تایپ ده انگشتی و فعالیت در سایت استک‌اورفلو مثال‌هایی از تسک‌ها هستند.
- **مسیر منتورینگ:** در هر قدم، بخشی تحت عنوان آموزش منتورینگ (Mentoring Training) گنجانده شده است. در این بخش کارهایی که شما باید در راستای مسیر منتورینگ انجام دهید شرح داده شده‌ است. این کارها ممکن است شامل مشاهده ویدئوها و یا کارهای دیگری باشد.

### نحوه انجام یک قدم

پس از آشنایی با مفهوم قدم، باید بدانیم یک قدم چگونه انجام می‌شود. در ادامه فرایند اجرای یک قدم را توضیح می‌دهیم.

#### تعیین زمان انجام

در ابتدای هر قدم، مستند آن قدم توسط منتور به شما تحویل داده می‌شود. پس از گرفتن مستند، شما 24 ساعت فرصت دارید تا محتوای آن را بررسی کنید و زمان اتمام آن را برآورد کنید. سپس **قول بدهید** که دقیقا تا چه تاریخی آن را به طور کامل انجام می‌دهید و آن را به منتور خود اعلام کنید. بدین ترتیب شما ددلاین خود برای به اتمام رساندن قدم را تعیین می‌کنید. همه روی قول شما حساب می‌کنند و فرایند دوره بر اساس قول شما چیده می‌شود.

برای ما در CS Internship شفاف بودن و بی‌ابهام بودن بسیار مهم است. برای اعلام زمان خود، صرفاً تاریخ دقیق اتمام قدم را اعلام کنید. از تعداد ساعتی که نیاز دارید صحبت نکنید، یا برای اعلام تاریخ از قیودی مانند «حدوداً» و «تقریباً» استفاده نکنید.

براساس آنچه از اینتگریتی تعریف کردیم، زمانی که اعلام می‌کنید یک قول از طرف شماست و مطابق اینتگریتی به آن پایبند خواهید بود. هر زمان که متوجه شدید به آن زمان نخواهید رسید آن را **همان لحظه** به منتور خود اطلاع می‌دهید. در این صورت خود را مسئول بهم ریختگی که به وجود آورده‌اید می‌دانید و تمام تلاشتان را برای رفع این بهم ریختگی می‌کنید.

#### پیشبرد کارها و اقلام مطالعاتی

پس از تعیین زمان، مطالعه و یادگیری اقلام مطالعاتی و انجام کارها شروع می‌شود.

شما هر هفته طبق تعهدی که دارید، همان میزان ساعت را باید صرف مطالعه و انجام کارها کنید و در حین کار و مطالعه باید در شبکه‌های اجتماعی پست بگذارید. نمود کار شما و مشاهده پیشرفت شما برای دوره از طریق پست‌هایی که می‌گذارید مشاهده و سنجیده می‌شود. همچنین شما با فعالیت در این شبکه‌های اجتماعی، شبکه کاری خود را تشکیل می‌دهید. این که چه تعداد پست می‌گذارید و یا پست‌های شما چه کیفیتی دارند یکی از مهمترین روش‌هایی است که کار شما دیده می‌شود و مورد بررسی قرار می‌گیرد.

شما در حین انجام کارها یا مطالعات باید پست‌هایی در شبکه‌ها قرار دهید. به ازای هر کار یا قلم مطالعاتی باید یک یا چند پست به ازای هر شبکه اجتماعی داشته باشید. مشخصات پست برای هر کدام از شبکه‌های اجتماعی در زیر توضیح داده شده‌است:

- **پست‌های LinkedIn:** این شبکه اجتماعتی یک شبکه کاری و حرفه‌ای است و پست‌های شما در این شبکه باید شامل **دستاوردهای** شما باشد. مهم است که بتوانید در این شبکه در مورد دستاوردهای خود از کاری که انجام داده‌اید صحبت کنید و آن را با بقیه به اشتراک بگذارید و با بقیه تعامل کنید.
- **پست‌های Twitter:** توییتر شبکه‌ای است که اغلب افراد در مورد زندگی روزمره و احساسات خود می‌نویسند. شما در این شبکه باید در مورد احساساتی که هنگام انجام کارها دارید توییت کنید. بسیار مهم است که بتوانید احساسات درون خود را مشاهده کنید و آنها را با بقیه به اشتراک بگذارید.

هر کدام از مطالب منتشر شده باید حتما دارای هشتگ‌های زیر باشند:
cs_internship #[courseName] #[stepNumber]#

همچنین در هر مطلب منتشر شده در LinkedIn می‌بایست علاوه بر هشتگ‌های ذکر شده، لینک معرفی برنامه نیز گذاشته شود.

https://virgool.io/cs-internship/cs-internship-k3j2hx4wgvga

به ازای هر کدام از دوره‌های برنامه CS Internship یک گروه تلگرامی با حضور اعضای آن دوره وجود دارد. اعضای هر دوره در گروه تلگرامی دوره خود، گزارشی از فعالیت‌هایشان با دیگر اعضا در میان می‌گذارند. شما نیز باید مطالب فنی خود را در تلگرام و در معرض نگاه و نقد دیگران قرار دهید. علاوه برآنچه گفته شد، گروه تلگرامی بستر مناسبی است برای سوال پرسیدن، کمک گرفتن، جواب دادن به سوال دیگران و کمک به دیگران.

همچنین شما در مرحله خودآموزی به صورت هفتگی، کارهایی که در آن هفته انجام داده‌اید و میزان زمانی را که در هفته به برنامه اختصاص داده‌اید را در قالب یک گزارش اعلام خواهید کرد.

#### برگزاری ارائه آنلاین

یکی از آخرین کارها برای اتمام یک قدم برگزاری یک ارئه ۲۰ دقیقه‌ای است که که پس از کامل کردن کارها و مطالعه همه اقلام اطلاعاتی یک قدم انجام می‌شود. این ارائه به صورت آنلاین و در LinkedIn انجام می‌شود. شما در ارائه خود ۲۰ دقیقه در اختیار دارید و از طریق آن باید دستاورد‌ها و آموخته‌هایتان در این قدم را توضیح دهید. پس از ارائه آنلاین شما، با تأیید کوردینتورتان، استپ بعدی را می‌توانید شروع کنید. ارائه آنلاین شما در [یوتیوب برنامه CS Internship](https://www.youtube.com/@csinternship8859) آپلود خواهد شد.

#### نکات مهم
در گذراندن هر قدم نکات زیر مهم هستند:
- همه محتوا‌های فنی که قرار است مطالعه کنید یا ببینید به زبان انگلیسی هستند.
- پست‌های که در شبکه‌های اجتماعی می‌گذارید می‌تواند به زبان فارسی یا انگلیسی باشد.
- حضور فعال در شبکه‌های اجتماعی یکی از کارهای مهمی است که باید انجام دهید، پس مطمئن شوید که با آن هیچ مشکلی ندارید.
- شما بعد از ورود به برنامه پروفایلی خواهید داشت که در طی مرحله خودآموزی شما، توسط برنامه CS Internship تکمیل خواهد شد. این پروفایل حاوی مراحلی است که شما در مرحله خودآموزی طی کرده‌اید و عملکرد شما را در این مدت نشان می‌دهد.

## آنچه باید درمورد منتورهای برنامه بدانید
برنامه CS Internship حاصل سال‌ها برنامه‌ریزی، مجاهدت و دغدغه‌مندی ده‌ها نفر از متخصصین فناوری کشور است که همه به صورت داوطلبانه هزاران ساعت کار تجمیعی روی طراحی، پیاده‌سازی، اجرا و رشد این برنامه صرف کرده‌اند. استمرار و محافظت از فضای امنی که این برنامه برای شرکت‌کنندگان آن فراهم می‌آورد مسئولیت گروهی از این داوطلبان است که اکنون به عنوان «منتور» مشغول فعالیت در برنامه هستند. هر اینترنی می‌تواند با طی کردن یک سری مراحل تعریف شده عنوان و نقش یک منتور را به دست آورد. هیچ محدودیتی برای منتور شدن وجود ندارد.

### اصلاح ساختار، قوانین، سیاست‌ها و فرآیندهای عملیاتی برنامه
همه قوانین، سیاست‌ها و فرآیندهای عملیاتی برنامه توسط تیم منتورها تعریف، به روز رسانی و اصلاح می‌شوند. این امر تحت یک سری فرآیندهای تعریف شده اتفاق می‌افتد. ولی برای اعمال تغییرات در ساختار، قوانین، سیاست‌ها یا فرآیندهای عملیاتی برنامه، یک اینترن نیاز ندارد که به درجه منتوری برسد. هر فردی که وارد این برنامه می‌شود از همان لحظه اول ورود خود این حق و قدرت را دارد که با استفاده از یک سری فرآیندهای تعریف شده، اقدام به اصلاح ساختار، قوانین، سیاست‌ها و فرآیندهای برنامه نماید. 
این امر لزوما کار ساده یا سریعی نیست. ایجاد تغییرات ساختاری عمیق در این برنامه شاید احتیاج به تلاش، انرژی و زمان زیادی داشته باشد، همان طور که ایجاد اصلاحات ساختاری عمیق توسط شما در هر شرکتی که تازه در آن استخدام می‌شوید احتمالاً یک شبه اتفاق نمی‌افتد. ولی آنچه که اینجا مهم است آن است که فلسفه این برنامه به شدت از ورود اینترن‌ها به فرآیند ایجاد تغییرات و اصلاحات در برنامه استقبال می‌کند و این امر را تشویق می‌کند. در صورتی که شما می‌خواستید چیزی را در این برنامه تغییر دهید، نه تنها هیچکس جلوی شما را نمی‌گیرد، بلکه یکی از بزرگ‌ترین وظایف و مسئولیت‌های افراد در CS Internship، تسهیل مشارکت دیگران، به خصوص اینترن‌های تازه‌وارد، در فرآیند تعریف و اصلاح ساختار، قوانین، سیاست‌ها و فرآیندهای عملیاتی این برنامه است.
لینک مستند مربوط به آشنایی با فرآیند اصلاح ساختار، قوانین، سیاست‌ها و فرآیندهای عملیاتی برنامه، بزودی در دسترس قرار خواهد گرفت.

### تعلیق یا اخراج از برنامه
شرکت در برنامه CS Internship حق ذاتی هیچ انسانی نیست. هیچ الزامی وجود ندارد که این برنامه به هر کس که علاقه دارد وارد آن شود اجازه ورود دهد. هیچ الزامی وجود ندارد که این برنامه به هر کس که علاقه دارد بعد از ورود به آن به فعالیت خود در آن ادامه دهد اجازه ادامه فعالیت دهد. ورود و ادامه فعالیت در این برنامه تنها تحت شرایط خاصی اتفاق می‌افتند که مهم‌ترین آن‌ها تعهد به رعایت همه قوانین، سیاست‌ها و فرآیندهای عملیاتی برنامه است. یکی از اصلی‌ترین این قوانین آن است که تیم منتورها در هر زمانی که صلاح می‌بیند، به هر دلیلی که صلاح می‌بیند و تحت هر شرایطی که صلاح می‌بیند، حق دارد فعالیت هر فردی را در برنامه تعلیق نموده یا به آن خاتمه دهد (فرد را اخراج کند).
در صورت تعلیق فعالیت یک فرد، آن فرد می‌تواند بعد از سه ماه فعالیت خود را از سر بگیرد.
در صورت اخراج یک فرد از برنامه، آن فرد می‌تواند بعد از شش ماه، اقدام به درخواست ورود به فرآیند مصاحبه برای حضور مجدد در برنامه نماید. 

### شکایت از منتورها
هر فردی در برنامه که دغدغه یا شکایتی از عملکرد یا رفتار یک منتور خاص داشته باشد، حق دارد که این مسئله را یا با خود آن منتور یا با هر یک از منتورهای دیگر مطرح نماید و درخواست رسیدگی کل تیم منتورها به شکایت خود نماید. در این صورت، تیم منتورها موظف است در اسرع زمان بررسی دغدغه یا شکایت مربوطه را در دستور کار خود قرار دهد و با هماهنگی خود فرد شاکی، اقدام به حل مسئله مربوطه نماید.

### حل اختلافات شخصی
یکی از بزرگ‌ترین مشکلاتی که معمولاً دست به گریبان تیم‌های ایرانی می‌شود و در طول زمان منجر به این ارزیابی شده است که «ایرانی‌ها کار تیمی بلد نیستند»، بروز اختلافات متعدد شخصی بین افراد مختلف و عدم برخورداری این افراد از مهارت‌های لازم برای حل اختلافات خویش در محیط‌های کاری و حرفه‌ای است.
برنامه CS Internship طراحی شده است تا سطح تعامل افراد را با یکدیگر به شدت بالا ببرد. از هر فرصت ممکن در این برنامه  استفاده می‌شود تا افراد در شرایط کار با همدیگر قرار گیرند. طبیعی است که تحت چنین شرایطی، اختلافات مختلفی بین افراد بروز خواهد کرد. فلسفه برنامه این نیست که از بروز اختلافات جلوگیری شود. بر عکس، ما هر یک از این موارد اختلاف را به عنوان فرصتی می‌بینیم برای تجربه کردن و یاد گرفتن مهارت‌های حل اختلافات در محیط‌های کاری.
منتورهای برنامه آموزش‌های زیادی در زمینه مربی‌گری برای حل اختلافات دریافت کرده‌اند و به صورت مستمر در این زمینه آموزش‌های بیشتری نیز دریافت می‌کنند. قصد این نیست که منتورها بتوانند اختلافات بین افراد را حل کنند. قصد این است که منتورها بتوانند فضای امنی ایجاد کنند که در آن فضا، افراد با مهارت‌های حل اختلاف آشنا شوند، این مهارت‌ها را تجربه کنند و خود اقدام به حل اختلاف پیش آمده نمایند.
در این راستا، یکی از قوانین مهم برنامه این است که هر وقت یکی از اعضاء از یک عضو دیگر درخواست برگزاری یک جلسه حل اختلاف دو نفره برای صحبت در مورد مسئله‌ای که امکان دارد بین آن‌ها پیش آمده باشد نماید، آن فرد دیگر ملزم  است در اولین فرصت ممکن اقدام به برگزاری چنین جلسه‌ای نماید. اگر آن فرد نخواهد یا نتواند در چنین جلسه‌ای شرکت کند، هر یک از طرفین حق دارند که از یکی از منتورها درخواست کنند که یک جلسه حل اختلاف سه نفره با حضور یکی از منتورها برگزار شود. در صورت پذیرفته شدن این درخواست، منتور مربوطه از طرفین دعوت به حضور در یک یا چند جلسه حل اختلاف خواهد کرد که در این صورت، شرکت در آن جلسات برای همه افراد دعوت شده توسط آن منتور الزامی خواهد بود.

## تعهد شما؟
اگر به ورود به برنامه CS Internship فکر می‌کنید، باید حتما تصمیم مهمی در زندگی خود گرفته باشید و به سوال‌های زیر باید فکر کرده باشید:
- چه برنامه‌ای برای آینده خودم دارم؟
- هدف و تعهد من از ورود به این برنامه چیست؟
- آیا تصمیم جدی دارم در حوزه نرم‌افزار کار کنم؟
- چقدر از زمان و انرژی خود را حاضرم برای رسیدن به این هدف خود اختصاص دهم؟



