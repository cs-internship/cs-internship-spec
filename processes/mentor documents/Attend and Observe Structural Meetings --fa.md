# راهنمای شرکت و مشاهده جلسات تصمیم‌گیری ساختاری


## مقدمه

جلسات تصمیم‌گیری ساختاری، بخشی کلیدی از برنامه CS Internship هستند که در آن‌ها فرآیندها و سازوکارهای برنامه بررسی، اصلاح یا طراحی می‌شوند. این جلسات به دلیل اهمیت بالایشان، با حضور منتورهای سطح بالا برگزار می‌شوند. کارآموزمنتورها می‌توانند به عنوان مشاهده‌گر در این جلسات شرکت کرده و از نحوه بحث، تفکر سیستمی و روند حل مسئله در این فضا استفاده کنند.
در این مستند، ابتدا اهمیت حضور در این جلسات توضیح داده می‌شود و سپس نحوه دقیق شرکت در آن‌ها آموزش داده خواهد شد.

## مخاطب

این مستند برای افراد زیر مناسب است:

- کارآموزمنتورها تازه‌وارد

+ تمام اعضای برنامه در سطوح مختلف منتوری

- علاقه‌مندان خارج از برنامه که می‌خواهند با ساختار تصمیم‌گیری در CS Internship آشنا شوند.



## معرفی موضوع

با گسترش برنامه CS Internship، نیاز به بهبود یا ایجاد ساختارهای جدید افزایش می‌یابد. این تغییرات برای حل مسائل واقعی و مشخصی صورت می‌گیرند که در جریان برنامه شناسایی شده‌اند. به همین دلیل، این جلسات از اهمیت بالایی برخوردارند و معمولاً منتورهای ارشد در آن‌ها حضور دارند.
هدف کارآموزمنتورها از حضور در این جلسات، مشاهده روند جلسه، یادگیری نحوه تفکر منتورهای ارشد، و تقویت مهارت‌های شنوندگی و مشاهده مؤثر است.



## شرح جزئیات

### زمان و نحوه برگزاری جلسات
جلسات تصمیم‌گیری ساختاری به صورت هفتگی در نرم افزار «Microsoft Teams» به صورت آنلاین در کانال Mentors برگزار می‌شود. کارآموزمنتورها در ابتدای شروع کار خود، فرآیند آنبوردینگ را طی خواهند کرد که در آن با نحوه استفاده از این نرم‌افزار آشنا می‌شوند و زمان دقیق جلسه تصمیم‌گیری ساختاری به آن‌ها اطلاع داده می‌شود. این جلسات به صورت تصویری و با حضور منتورها و کاندیدهای منتوری و افراد علاقه مند از سایر سطوح منتوری اعم از دستیار منتورها و کارآموزمنتورها برگزار می‌شود. در این جلسات مورد مسائل مربوط به تغییر یا بهبود و یا ایجاد فرآیندها و ساختارهای جدید برای برنامه، صحبت می‌شود.

### نحوه حضور و پیگیری جلسات
از آنجا که شرکت در جلسات ساختاری یکی از وظایف سطوح منتوری و کاندیدهای منتوری است، به ازای هر یک از افراد شرکت کننده تسکی تحت عنوان «Attend in Governance Meeting» تعریف می شود. این تسک ها قبل از هر جلسه ساختاری توسط مدیر جلسه در بورد Azure تعریف می‌شود.
مدیر جلسه در هنگام برگزاری جلسه، وضعیت حضور افراد را بررسی می کند. در صورتی که منتور در جلسه حضور داشته باشد به این معنی است که تسک مربوط به شرکت در جلسه توسط او انجام شده است و در صورتی که در جلسه حضور نداشته باشد، عنوان این تسک به «Send Governance Meeting Recap» تغییر می‌کند، بنابراین منتور غایب وظیفه دارد تا جلسه بعد ویدیو جلسه ساختاری را مشاهده و گزارش آن در گروه تلگرامی منتورها ارسال کند. در صورتی که منتور غایب نتواند ویدیو جلسه ساختاری را مشاهده کند باید به مسئول جلسه اطلاع دهد تا تسک اش به هفته بعد منتقل شود و هفته بعد باید گزارش را ارسال کند.

### ساختار جلسه و نقش‌ها
مسئول جلسهٔ ساختاری برحسب اولویت و اهمیت مسائل مطرح‌شده در قالب RFC، مسئله‌ای را که اولویت بالاتری در زمان برگزاری جلسه دارد برای بحث انتخاب می‌کند. هدف از این بحث و گفت‌وگو، بررسی دقیق‌تر مسئلهٔ مطرح‌شده در هر RFC است. هر RFC یکی از مسائل و چالش‌های موجود در برنامه را هدف قرار داده است؛ بنابراین لازم است این چالش‌ها در این جلسات به‌طور دقیق‌تر مورد بررسی و گفت‌وگو قرار بگیرند.

در این جلسات، دستیار منتورها با اعلام نظرات خود در رابطه با مسئلهٔ مورد بحث و همچنین با مشارکت در پرسش و پاسخ، به روشن‌تر شدن موضوع، ارائهٔ پیشنهادها و راه‌حل‌ها، و نهایتاً جمع‌بندی آن کمک می‌کنند، اما در تصمیم‌گیری نهایی دخالتی ندارند.

منتورها، به‌عنوان افرادی در بالاترین سطح منتوری، به‌طور کامل در فرآیند حل مسئله و تصمیم‌گیری نهایی شرکت می‌کنند. کاندید منتورها و منتورها مهارت‌های نرم لازم برای مشارکت فعال در چنین جلساتی را دارند و در نتیجه می‌توانند مسائل را حل کرده و به نتیجه برسانند. این افراد توانایی باز کردن کامل RFC مطرح‌شده، تفکیک مؤلفه‌های مسئله، بیان کامل و دقیق دیدگاه خود، گوش‌دادن فعال به نظرات دیگران، و در صورت لزوم، نقد و تحلیل یا اقناع دیگران برای اعمال نظر خود را دارند.

شرکت در این جلسات و مشاهدهٔ روند برگزاری و هدایت جلسه برای دستیار منتورها و کارآموز منتورها بسیار آموزنده است. دستیار منتورها و کارآموز منتورها صرفاً اجازهٔ شرکت در جلسهٔ تصمیم‌گیری ساختاری را دارند و مجاز به صحبت یا اظهارنظر در این جلسات نیستند. با این‌ حال، این حضور، فرصت بسیار مناسبی برای تقویت مهارت‌های شنوندگی مؤثر و آشنایی با نحوهٔ مدیریت جلسات و چگونگی بحث و حل مسئله فراهم می‌کند. به‌عبارت‌دیگر، دستیار منتورها و کارآموز منتورها با تمرین در این جلسات می‌توانند مهارت‌های نرمِ مشاهدهٔ مؤثر و شنوندگی مؤثر را در خود تقویت کنند.


## آموزش‌دهنده‌ها

افرادی می‌توانند این مستند را آموزش دهند که پیش از این چنین مسئولیتی را به عهده داشته‌اند.

## نحوه آموزش

آموزش‌دهنده ابتدا باید اطمینان حاصل کند که فرد موردنظر برای آموزش، این مستند را مطالعه کرده است. در غیر اینصورت از او بخواهید که مستند را کامل مطالعه کند و سؤالات خود را جمع‌آوری نماید. آموزش‌دهنده علاوه بر پاسخگویی به سؤالات فرد موردنظر باید اطمینان حاصل کند که او تمام موارد گفته‌شده در این مستند را متوجه شده است.

آموزش‌دهنده باید به فرد مورد نظر کمک کند تا بداند چه چیزهایی می‌تواند در این جلسات برای خود خلق کند. آموزش‌دهنده باید خودش با مفهوم «شنونده بودن» آشنا باشد و این مفهوم را برای او شرح دهد. با اینکه فرد احتمالا الان دقیقا متوجه این توضیحات نمی‌شود ولی لازم است اینجا این مفهوم را بشنود تا فرایند آشنایی با این مفهوم در این مرحله برای او شروع شود و بتواند آن را تمرین کند. یکی دیگر از مفاهیمی که بودن در این جلسات به خلق آن کمک می‌کند، مشاهده مکالمه است. اینکه فرد بتواند مکالمه بین افراد با مشاهده کند، ارتباط بین صحبت‌ها را در توالی صحبت‌ها مشاهده و دنبال کند. با توجه به اینکه در این جلسه به هیچ وجه قرار نیست صحبت کند و عملا مغز خیالش راحت‌ است که نباید صحبتی کند یا پاسخی دهد، فرصت خوبی است که با تمرکز بالا «فقط گوش کند». این برای افرادی که نمی‌توانند صحبت نکنند و مدام در ذهنشان نظرشان می‌چرخد و می‌خواهند آن را مطرح کنند نیز تمرین خوبی است. آنها می‌توانند این قسمت از مغز را مشاهده کنند که چگونه نمی‌گذارد راحت گوش کنند.

## واژه‌نامه

- **آنبوردینگ:** کارآموز هنگام ورود به جمع کارآموزمنتورها،‌ در ابتدا توسط یکی از اعضای گروه منتوری آنبورد می‌شود. به این معنی که اطلاعات اولیه لازم اعم از زمان جلسات و اضافه شدن به گروه‌های تلگرامی و غیره را دریافت می‌کند.
- **شنوندگی:** شوندگی مفهومی است که به عنوان قسمتی از مفهوم «شنوندگی فعال» یا «Active Listening» در این مستند از آن استفاده شده‌است. شنوندگی فعال ابزاری است که به فرد کمک می‌کند مطلب و مفهوم را همانطور که طرف مقابلش در ذهن خودش دارد درک کند و بفهمد، بدون اینکه مغز او دخل و تصرفی در این مطلب داشته باشد.
